{"sud_guid": "", "sud_typ": "", "sud_nazov": "Okresný súd Žilina", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6Csp/76/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Žilina\n\nSpisová značka:                      6Csp/76/2018\n\nIdentifikačné číslo súdneho spisu:   5118207909\n\nDátum vydania rozhodnutia:           29. 01. 2019\n\nMeno a priezvisko sudcu, VSÚ:        Mgr. Andrej Kekely\n\nECLI:                                ECLI:SK:OSZA:2019:5118207909.3\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Žilina v konaní pred sudcom Mgr. Andrejom Kekelym v spore žalobcu: Friendly Finance\n\n\tSlovakia s. r. o., so sídlom Tallerova 4, 811 02 Bratislava - mestská časť Staré Mesto, IČO: 47 243 368,\n\n\tprávne zastúpená Mgr. Henrichom Schindlerom, advokátom so sídlom Janka Kráľa 7, 974 01 Banská\n\n\tBystrica, IČO: 40 887 481, proti žalovanému: Z. E.Š., H.. XX.XX.XXXX, R. C. C., Š. X. K., o zaplatenie\n\n\t641,95 eur s prísl. takto\n\n\n\n\trozhodol:\n\n\n\n\n\n\tŽalovaný je povinný zaplatiť žalobcovi sumu 641,95 eur spolu s úrokmi z omeškania vo výške 5 % ročne:\n\n\t- zo sumy 900,- eur od 09.06.2017 do 22.06.2017 a\n\n\t- zo sumy 641,95 eur od 23.06.2017 do zaplatenia,\n\n\ta to všetko do troch dní od právoplatnosti tohto rozsudku.\n\n\n\n\tŽalobcovi priznáva proti žalovanému nárok na náhradu trov konania v rozsahu 100 %.\n\n\n\n\todôvodnenie:\n\n\n\n\n\n\t1. Žalobca sa žalobou zo dňa 03.04.2018 podanou na Okresnom súde Žilina dňa 17.05.2018 domáhal\n\n\tvydania súdneho rozhodnutia, ktorým by súd zaviazal žalovaného zaplatiť mu sumu 641,95 eur spolu s\n\n\túrokmi z omeškania vo výške 5 % ročne: zo sumy 900,- eur od 09.06.2017 do 22.06.2017 a zo sumy\n\n\t641,95 eur od 23.06.2017 do zaplatenia, ako aj nahradiť mu trovy konania.\n\n\t2. Žalobu skutkovo žalobca odôvodnil tým, že medzi ním ako veriteľom a žalovaným ako spotrebiteľom\n\n\tdošlo k uzatvoreniu rámcovej zmluvy o poskytnutí spotrebiteľského úveru, iného úveru a pôžičky a\n\n\ts tým spojených ďalších služieb (ďalej aj ako „Rámcová zmluva“) a zároveň zmluvy o poskytnutí\n\n\tspotrebiteľského úveru (ďalej aj ako Zmluva“), a to tým, že žalovaný prijal jeho návrh Rámcovej zmluvy\n\n\ta Zmluvy v súlade s ust. čl. III bod. 3 Rámcovej zmluvy, na základe ktorých poskytol žalovanému\n\n\tkrátkodobý bezúčelový a bezúročný úver vo výške 900,- eur. Žalovaný sa zaviazal poskytnutý úver spolu\n\n\ts dohodnutou odplatou vrátiť jednorázovo v dohodnutej lehote do 08.06.2017. Predpokladom uzavretia\n\n\tZmluvy a Rámcovej zmluvy bola registrácia žalovaného ako spotrebiteľa na adrese internetového sídla\n\n\tžalobcu ako veriteľa za účelom zriadenia užívateľského účtu a žiadosť o uzatvorenie Zmluvy, o ktorú bol\n\n\toprávnený požiadať výlučne spotrebiteľ s vytvoreným užívateľským účtom. Rámcová zmluva, Zmluva a\n\n\tjej prípadné prílohy nadobudli platnosť a účinnosť dňom vyjadrenia súhlasu oboma zmluvnými stranami\n\n\ts ich textom. V prípade veriteľa bol súhlas vyjadrený zaslaním predzmluvného formulára obsahujúceho\n\n\tinformácie o podmienkach spotrebiteľského úveru a návrhu Zmluvy spotrebiteľovi formou elektronickej\n\n\tpošty. Zaregistrovaný spotrebiteľ vyjadril svoj súhlas kliknutím na odkaz, ktorý mu bol zaslaný veriteľom\n\n\tprostredníctvom elektronickej pošty. Žalovaný sa zaviazal vrátiť mu celkovú čiastku 900,- eur, ktorú tvorí\n\n\tsúčet poskytnutého úveru vo výške 900,- eur a individuálne dohodnutej odplaty za poskytnutie úveru\n\n\tvo výške 0,- eur. Úver s príslušenstvom sa stal splatný dňa 08.06.2017. Nakoľko žalovaný mu nevrátil\n\n\tdlžnú sumu v lehote splatnosti, v zmysle čl. IV bod 4 Rámcovej zmluvy s poukazom na ust. § 517 ods.\n\n\t2 Občianskeho zákonníka v spojení s ust. § 3 ods. 1 nariadenia Vlády SR č. 87/1995 Z. z. v platnom\n\n\tznení si uplatňuje aj zákonné úroky z omeškania, ktorých výška je 5 % ročne zo sumy 900,- eur odo dňa\n\n\tnasledujúceho po dni splatnosti až do zaplatenia. Žalovaný doposiaľ zrealizoval úhradu v sume 258,05\n\n\teur dňa 22.06.2017.\n\n\t3. Žalovaný sa k návrhu, ktorý mu bol doručený náhradne podľa ust. § 116 ods. 2 CSP dňa 07.04.2017,\n\n\tpísomne na výzvu súdu v určenej lehote nevyjadril.\n\n\t4. Podľa ust. § 219 ods. 3 CSP, vo veciach, v ktorých súd rozhoduje rozsudkom bez nariadenia\n\n\tpojednávania, oznámi miesto a čas verejného vyhlásenia rozsudku na úradnej tabuli súdu a na webovej\n\n\tstránke príslušného súdu v lehote najmenej päť dní pred jeho vyhlásením. Ak o to strana požiada, súd\n\n\tjej oznámi miesto a čas verejného vyhlásenia rozsudku aj elektronickými prostriedkami.\n\n\t5. Podľa ust. § 297 písm. b) CSP, súd na prejednanie sporu nariadi pojednávanie. Pojednávanie nie je\n\n\tpotrebné nariadiť, ak ide iba o otázku jednoduchého právneho posúdenia veci, skutkové tvrdenia strán\n\n\tnie sú sporné a hodnota sporu bez príslušenstva neprevyšuje 1 000 eur.\n\n\t6. Vzhľadom k tomu, že v danej veci išlo o spotrebiteľský spor s hodnotou do 1.000,- eur (vrátane),\n\n\tako aj vzhľadom k tomu, že v danom prípade išlo o otázku jednoduchého právneho posúdenia veci a\n\n\tskutkové tvrdenia žalobcu žalovaný nenamietal, súd v zmysle ust. § 297 písm. b) CSP vo veci rozhodol\n\n\tbez nariadenia pojednávania a verejne vyhlásil tento rozsudok dňa 29.01.2019, pričom miesto a čas\n\n\tverejného vyhlásenia rozsudku oznámil na úradnej tabuli a webovej stránke súdu dňa 09.01.2019.\n\n\t7. Súd na základe žalobcom predložených listinných dôkazov zistil nasledovný skutkový stav, pričom\n\n\tvec posúdil podľa nižšie uvedených ustanovení právnych predpisov a dospel k nasledovným záverom.\n\n\t8. Z obsahu listiny označenej ako „Rámcová zmluva o poskytnutí spotrebiteľského úveru, iného úveru\n\n\ta pôžičky a s tým spojených ďalších služieb a Štandardné podmienky poskytovania úverov“ (ďalej\n\n\tlen „RZ“) datovanej dňa 18.05.2017 (na č. l. 8 spisu) vyplýva, že ako zmluvné strany sú uvedené\n\n\tžalobca ako veriteľ (s uvedením bankového spojenia: IBAN:K.) a žalovaný ako klient s uvedením mena\n\n\tpriezviska, rod. č., adresy trvalého bydliska, dátumu narodenia, č. mobilného telefónu, emailovej adresy\n\n\ta č. bankového účtu: IBAN: K..\n\n\t9. V čl. I. bod 1 RZ je uvedené, že žalobca na základe Občianskeho zákonníka poskytuje spotrebiteľské\n\n\túvery a iné úvery a pôžičky pre spotrebiteľov.\n\n\t10. V čl. I. bod 2 RZ je uvedené, že spotrebiteľský úver alebo iný úver a pôžičku poskytuje žalobca\n\n\tspotrebiteľovi prostriedkami diaľkovej komunikácie podľa zákona č. 266/2005 Z. z., na základe zmluvy\n\n\to poskytnutí spotrebiteľského úveru ako krátkodobý bezúčelový úver. Predpokladom uzavretia zmluvy\n\n\to poskytnutí spotrebiteľského úveru je registrácia na adrese sídla veriteľa www.pozickomat.sk <http://\n\n\twww.pozickomat.sk/> za účelom zriadenia užívateľského účtu a žiadosť o uzatvorenie zmluvy o\n\n\tposkytnuté spotrebiteľského úveru vyplnená spotrebiteľom.\n\n\t11. V čl. I. bod 3 RZ je uvedené, že RZ rámcovo upravuje práva a povinnosti zmluvných strán\n\n\tbližšie upravených v zmluve o poskytnutí spotrebiteľského úveru a v dohodách o zmene dohodnutých\n\n\tzmluvných podmienok.\n\n\t12. V čl. I. bod 4 RZ je uvedené, že jednotlivé zmluvné podmienky RZ sú záväzné pre obe zmluvné\n\n\tstrany, pokiaľ nie je niektorá zmluvná podmienka dohodnutá v zmluve o poskytnutí spotrebiteľského\n\n\túveru (ďalej len „ZÚ“) uzavretej na základe konsenzu oboch zmluvných strán inak alebo pokiaľ kogentné\n\n\tustanovenie všeobecne záväzného predpisu nestanovuje inak.\n\n\t13. V čl. III. bod 1 RZ je uvedené, že ZÚ uzatvára žalobca s klientom na základe žiadosti o poskytnutie\n\n\túveru spotrebiteľa vo forme formulára prístupného na webovej stránke. Požiadať o úver je oprávnený\n\n\tvýlučne klient zaregistrovaný u žalobcu na webovej stránke žalobcu, ktorému bol vytvorený užívateľský\n\n\túčet.\n\n\n\n\t14. V čl. III. bod 3 RZ je uvedené, že ZÚ sa považuje za uzavretú momentom prijatia písomného súhlasu\n\n\ts návrhom RZ a ZÚ a jej príloh klientom elektronickou poštou. Uzavretím ZÚ klient potvrdzuje, že bol\n\n\toboznámený s informáciami o podmienkach úveru.\n\n\t15. V čl. III. bod 5 RZ je uvedené, že RZ a ZÚ nadobúda platnosť a účinnosť dňom vyjadrenia súhlasu\n\n\ts textom RZ, ZÚ a jej prípadných príloh oboma zmluvnými stranami.\n\n\t16. V čl. III. bod 6 RZ je uvedené, že na základe uzatvorenej ZÚ a po posúdení bonity klienta sa žalobca\n\n\tzaväzuje poskytnúť klientovi úver na bankový účet klienta uvedený v ZÚ v deň uzatvorenia ZÚ, najneskôr\n\n\tv nasledujúci pracovný deň po uzatvorení ZÚ.\n\n\t17. V čl. VI. bod 1 RZ je uvedené, že úver poskytnutý žalobcom je bezúročný.\n\n\t18. V čl. X. bod 2 RZ je uvedené, že RZ sa uzatvára na dobu neurčitú.\n\n\t19. V čl. X. bod 7 RZ je uvedené, že zmluvné vzťahy medzi žalobcom a klientom, ktoré nie sú upravené\n\n\tv RZ a ZÚ, sa spravujú príslušnými ustanoveniami Občianskeho zákonníka, zákona o spotrebiteľských\n\n\túveroch a iných úveroch a pôžičkách pre spotrebiteľov, zákona o ochrane spotrebiteľa pri finančných\n\n\tslužbách na diaľku.\n\n\t20. Listina predložená žalobcom je podpísaná nečitateľným podpisom za žalobcu a u žalovaného sú\n\n\tuvedené údaje o akceptácii dňa 18.05.2017 prostredníctvom prístupu na IP adrese: 151.236.226.201 a\n\n\tďalšími údajmi o elektronickej komunikácii.\n\n\t21. Z obsahu listiny označenej ako „Zmluva o poskytnutí spotrebiteľského úveru XXXXXX-\n\n\tXXXXXX“ (ďalej len „ZÚ“) datovanej dňa 18.05.2017 (na č. l. 5 spisu) vyplýva, že ako zmluvné strany\n\n\tsú uvedené žalobca ako veriteľ (s uvedením bankového spojenia: IBAN:K.) a žalovaný ako spotrebiteľ s\n\n\tuvedením mena priezviska, rod. č., adresy trvalého bydliska, dátumu narodenia, č. mobilného telefónu,\n\n\temailovej adresy a č. bankového účtu: IBAN: K..\n\n\t22. Ďalej sa v ZÚ udáva, že žalobca sa na základe ZÚ a v súlade s podmienkami uvedenými v\n\n\tRZ zaväzuje poskytnúť žalovanému bezúčelový, bezúročný úver vo výške 900,- eur bezhotovostným\n\n\tprevodom z účtu v banke žalobcu najneskôr nasledujúci pracovný deň po splnení odkladacích\n\n\tpodmienok ZÚ a žalovaný sa zaväzuje vrátiť žalobcovi úver s príslušenstvom v celkovej výške 913,39\n\n\teur bezhotovostne na bankový účet žalobcu. Zmluva sa uzatvára na dobu určitú, s termínom konečnej\n\n\tsplatnosti úveru s príslušenstvom dňa 08.06.2017. Úver s príslušenstvom je splatný v celom rozsahu v\n\n\tdeň konečnej splatnosti úveru, pričom výška splátky je 913,39 eur. RPMN v zmluve bola uvedená vo\n\n\tvýške 29,3 %, celková čiastka, ktorú musí žalovaný žalobcovi zaplatiť vo výške 913,39 eur a odplata\n\n\tpodľa ust. § 53 ods. 6 Občianskeho zákonníka vo výške 25,86 %. Celkové náklady žalovaného podľa\n\n\tust. § 2 písm. g) zákona č. 129/2010 Z. z. sú tvorené poplatkom za poskytnutie úveru vyjadreným pevnou\n\n\tsumou 13,39 eur, keďže úver bol za poplatok poskytnutý. Priemerná hodnota RPMN je vo výške 30 %.\n\n\tNáležitosti zmluvy podľa ust. § 9 ods. 2 písm. o, p, t, u, w a x zákona č. 129/2010 Z. z. sú obsiahnuté v RZ\n\n\tuzavretej medzi žalobcom a žalovaným, ktorej neoddeliteľnou súčasťou je táto ZÚ. Skutočnosti, ktoré\n\n\tnie sú upravené v ZÚ, sa spravujú príslušnými ustanoveniami RZ, Občianskeho zákonníka, zákona o\n\n\tspotrebiteľských úveroch a iných úveroch a pôžičkách pre spotrebiteľov, zákona o ochrane spotrebiteľa\n\n\tpri finančných službách na diaľku. Napokon je v ZÚ uvedené, že sa vyhotovuje v 2 rovnopisoch majúcich\n\n\tpovahu originálu, z ktorých po jednom vyhotovení obdrží každá zmluvná strana alebo sa zachytáva na\n\n\tinom trvalom médiu a doručuje elektronickou poštou.\n\n\t23. Listina predložená žalobcom je podpísaná nečitateľným podpisom za žalobcu a u žalovaného sú\n\n\tuvedené údaje o akceptácii dňa 18.05.2017 prostredníctvom prístupu na IP adrese: 91.127.14.34 a\n\n\tďalšími údajmi o elektronickej komunikácii.\n\n\t24. Z výpisu z bankového účtu žalobcu IBAN:K. (na č. l. 16 spisu) vyplýva, že na tomto účte\n\n\tdňa 18.05.2017 došlo ku debetnému obratu (rozumej odpísaniu sumy) vo výške 900,- eur, a to\n\n\tbezhotovostným prevodom na protiúčet IBAN: K..\n\n\t25. Podľa ust. § 1 ods. 1 zákona č. 129/2010 Z. z. o spotrebiteľských úveroch a o iných\n\n\túveroch a pôžičkách pre spotrebiteľov a o zmene a doplnení niektorých zákonov v znení zákona\n\n\t č. 35/2015 Z. z. účinnom od 01.04.2015, tento zákon upravuje práva a povinnosti súvisiace\n\n\ts poskytovaním spotrebiteľského úveru na základe zmluvy o spotrebiteľskom úvere, podmienky\n\n\tposkytovania spotrebiteľského úveru, náležitosti zmluvy o spotrebiteľskom úvere, spôsob výpočtu\n\n\tcelkových nákladov spotrebiteľa spojených s poskytovaním spotrebiteľského úveru, podmienky na\n\n\tudelenie povolenia na poskytovanie spotrebiteľských úverov, podmienky na výkon činnosti veriteľa a\n\n\tďalšie opatrenia na ochranu spotrebiteľa.\n\n\t26. Podľa ust. § 1 ods. 3 písm. l) zákona č. 129/2010 Z. z. v znení zákona č. 394/2011 Z. z. účinnom\n\n\tod 01.12.2011, spotrebiteľským úverom nie je úver, ktorý sa musí splatiť v lehote nepresahujúcej tri\n\n\tmesiace.\n\n\n\n\t27. Podľa ust. § 2 písm. a) zákona č. 129/2010 Z. z. v znení zákona č. 394/2011 Z. z. účinnom\n\n\tod 01.12.2011, na účely tohto zákona sa rozumie spotrebiteľom fyzická osoba, ktorá nekoná v\n\n\trámci predmetu svojho podnikania alebo povolania [5a) napríklad zákon Slovenskej národnej rady č.\n\n\t 138/1992 Zb. o autorizovaných architektoch a autorizovaných stavebných inžinieroch v znení neskorších\n\n\tpredpisov, zákon č. 586/2003 Z. z. o advokácii a o zmene a doplnení zákona č. 455/1991 Zb.\n\n\to živnostenskom podnikaní (živnostenský zákon) v znení neskorších predpisov v znení neskorších\n\n\tpredpisov].\n\n\n\n\t28. Podľa ust. § 2 písm. c) zákona č. 129/2010 Z. z. v znení zákona č. 90/2016 Z. z. účinnom od\n\n\t21.03.2016, iným veriteľom právnická osoba, ktorá v rámci svojho podnikania ponúka alebo poskytuje\n\n\túvery alebo pôžičky, ktoré spĺňajú aspoň jednu z podmienok uvedených v § 1 ods. 3 písm. f) a l), pričom\n\n\ttieto úvery alebo pôžičky nespĺňajú žiadnu z podmienok uvedených v § 1 ods. 3 písm. a), b), d), e), g)\n\n\taž k) a m) až r); za iného veriteľa sa nepovažuje banka, pobočka zahraničnej banky a finančná inštitúcia\n\n\tpodľa osobitného predpisu, [6) Napríklad § 2 ods. 1, 5 a 8 a § 5 písm. ab) zákona č. 483/2001 Z.z.\n\n\tv znení neskorších predpisov, čl. 4 ods. 1 bod 26 nariadenia Európskeho parlamentu a Rady (EÚ) č.\n\n\t 575/2013 z 26. júna 2013 o prudenciálnych požiadavkách na úverové inštitúcie a investičné spoločnosti\n\n\ta o zmene nariadenia (EÚ) č. 648/2012 (Ú.v. EÚ L 176, 27.6.2013)] ktorá má povolenie na činnosť\n\n\tudelené Národnou bankou Slovenska.\n\n\t29. Podľa ust. § 9 ods. 1 zákona č. 129/2010 Z. z. v znení účinnom od 11.06.2010 do 30.04.2018, zmluva\n\n\to spotrebiteľskom úvere musí mať písomnú formu. Každá zmluvná strana dostane najmenej jedno jej\n\n\tvyhotovenie v listinnej podobe alebo na inom trvanlivom médiu, ktoré je dostupné spotrebiteľovi.\n\n\t30. Podľa ust. § 24 ods. 1 zákona č. 129/2010 Z. z. v znení zákona č. 299/2016 Z. z. účinnom\n\n\tod 01.01.2017 do 30.04.2018, na iných veriteľov a na zmluvy o úvere alebo pôžičke, ktoré nie sú\n\n\tspotrebiteľským úverom a ktoré sú poskytované inými veriteľmi spotrebiteľom, sa vzťahujú ustanovenia\n\n\t§ 1 ods. 2 druhej vety, § 2, 3, 4, 6, § 7 ods. 1, 2, 16 až 42, § 8, 8a, § 9 ods. 1, ods. 2 písm. a) až z), ods.\n\n\t9 až 11, § 11, 12, 14, 16, 17, 19, § 20 ods. 2 až 8, § 23 a 25.\n\n\t31. Podľa ust. § 40 ods. 4 zákona č. 40/1964 Zb. Občiansky zákonník (ďalej len „OZ“) v znení\n\n\tzákona č. 215/2002 Z. z. účinnom od 01.05.2002, písomná forma je zachovaná, ak je právny úkon\n\n\turobený telegraficky, ďalekopisom alebo elektronickými prostriedkami, ktoré umožňujú zachytenie\n\n\tobsahu právneho úkonu a určenie osoby, ktorá právny úkon urobila. Písomná forma je zachovaná vždy,\n\n\tak právny úkon urobený elektronickými prostriedkami je podpísaný zaručeným elektronickým podpisom.\n\n\t32. Podľa ust. § 121 ods. 3 OZ, príslušenstvom pohľadávky sú úroky, úroky z omeškania, poplatok z\n\n\tomeškania a náklady spojené s jej uplatnením.\n\n\t33. Podľa ust. § 517 ods. 1 OZ v znení zákona č. 509/1991 Zb. účinnom od 01.01.1992, dlžník, ktorý svoj\n\n\tdlh riadne a včas nesplní, je v omeškaní. Ak ho nesplní ani v dodatočnej primeranej lehote poskytnutej\n\n\tmu veriteľom, má veriteľ právo od zmluvy odstúpiť; ak ide o deliteľné plnenie, môže sa odstúpenie\n\n\tveriteľa za týchto podmienok týkať aj len jednotlivých plnení.\n\n\t34. Podľa ust. § 517 ods. 2 OZ v znení zákona č. 509/1991 Zb. účinnom od 01.01.1992, ak ide o\n\n\tomeškanie s plnením peňažného dlhu, má veriteľ právo požadovať od dlžníka popri plnení úroky z\n\n\tomeškania, ak nie je podľa tohto zákona povinný platiť poplatok z omeškania; výšku úrokov z omeškania\n\n\ta poplatku z omeškania ustanovuje vykonávací predpis.\n\n\t35. Podľa ust. § 559 ods. 1 OZ v znení zákona č. 509/1991 Zb. účinnom od 01.01.1992, splnením dlh\n\n\tzanikne.\n\n\n\n\t36. Podľa ust. § 657 OZ v znení zákona č. 509/1991 Zb. účinnom od 01.01.1992, zmluvou o pôžičke\n\n\tprenecháva veriteľ dlžníkovi veci určené podľa druhu, najmä peniaze, a dlžník sa zaväzuje vrátiť po\n\n\tuplynutí dohodnutej doby veci rovnakého druhu.\n\n\t37. Podľa ust. § 658 ods. 1 OZ v znení zákona č. 509/1991 Zb. účinnom od 01.01.1992, pri peňažnej\n\n\tpôžičke možno dohodnúť úroky.\n\n\t38. Podľa ust. § 3 nariadenia Vlády SR č. 87/1995 Z. z., ktorým sa vykonávajú niektoré ustanovenia\n\n\t Občianskeho zákonníka v znení nariadenia Vlády SR č. 20/2013 Z. z. účinnom od 01.02.2013, výška\n\n\túrokov z omeškania je o päť percentuálnych bodov vyššia ako základná úroková sadzba Európskej\n\n\tcentrálnej banky [2) (§ 17 ods. 1 zákona č. 659/2007 Z. z. o zavedení meny euro v Slovenskej republike\n\n\ta o zmene a doplnení niektorých zákonov v znení neskorších predpisov] platná k prvému dňu omeškania\n\n\ts plnením peňažného dlhu.\n\n\t39. Z hľadiska právneho posúdenia veci sa súd zaoberal otázkou povahy právneho vzťahu vzniknutého\n\n\tmedzi stranami sporu.\n\n\t40. Zmluva o pôžičke podľa ust. § 657 OZ má povahu reálneho kontraktu, teda vznik pôžičky predpokladá\n\n\tnielen dohodu strán, ale aj skutočné odovzdanie predmetu pôžičky (pri peniazoch i bezhotovostným\n\n\tprevodom) dlžníkovi. Pojmovými znakmi zmluvy o pôžičke sú: a) prenechanie veci na voľné nakladanie,\n\n\tteda aj spotrebovanie, b) druhovo určený predmet pôžičky, c) dočasnosť právneho vzťahu, d) povinnosť\n\n\tdlžníka vrátiť veci rovnakého druhu a e) obvykle aj doba splatnosti jej vrátenia. Ak však doba vrátenia\n\n\tpôžičky (splatnosť) nie je dohodnutá, dlžník je povinný splniť dlh prvého dňa po tom, čo ho veriteľ o\n\n\tplnenie požiadal (§ 563 Občianskeho zákonníka).\n\n\t41. Podľa cit. ust. § 658 ods. 1 OZ sú úroky odplatou za poskytnutie pôžičky. Obvykle sa úroky určujú\n\n\turčitým percentom za stanovenú dobu. Výška úrokov je predmetom zmluvnej voľnosti medzi účastníkmi\n\n\tzmluvy, to však neznamená, že by bolo možné dohodnúť úroky v akejkoľvek výške. Nie je však vylúčené,\n\n\taby si zmluvné strany dohodli medzi sebou aj ďalšie plnenie dlžníka veriteľovi.\n\n\t42. Vzhľadom ku vyššie uvedenému opisu rozhodujúcich skutočností žalobcom v podanej žalobe, ako\n\n\taj vzhľadom k vyššie uvedeným skutkovým okolnostiam vyplývajúcich z vykonaného dokazovania a\n\n\tnapokon s poukazom na skutočnosť, že žalovaný sa k žalobe a jej prílohám, hoc mu boli doručené, v\n\n\tsúdom určenej lehote nevyjadril, súd dospel k záveru, že medzi stranami sporu vznikol zmluvný vzťah na\n\n\tzáklade vyššie uvedenej ZÚ zo dňa 18.05.2017 ako zmluvy o pôžičke podľa ust. 657 OZ, ktorá zároveň\n\n\tbola uzavretá v súlade s cit. ust. § 40 ods. 4 OZ v písomnej forme.\n\n\t43. V danom prípade, aj keď nešlo o spotrebiteľský úver v zmysle jeho negatívneho vymedzenia podľa\n\n\tcit ust. § 1 ods. 2 písm. l) zákona č. 129/2010 Z. z., je nepochybné, že žalobca v tomto vzťahu\n\n\tvystupoval ako iný veriteľ ponúkajúci alebo poskytujúci pôžičku v rámci svojej podnikateľskej činnosti\n\n\t[cit. § 24 ods. 1 v spojení s cit. ust. § 2 písm. c) zákona č. 129/2010 Z. z., čo vyplýva aj z obsahu\n\n\tčl. I bod 1 RZ, ako aj z výpisu z obchodného registra Okresného súdu Bratislava I oddiel: Sro, vložka\n\n\tč. 115950/B zo dňa 11.05.2018, v ktorom je žalobca zapísaný na č. l. 2 spisu, v zmysle ktorého má\n\n\ttento ako predmet činnosti zapísaný: poskytovanie spotrebiteľských úverov bez obmedzenia rozsahu\n\n\tposkytovania spotrebiteľských úverov] a žalovaný v tomto vzťahu vystupoval ako fyzická osoba, ktorá\n\n\tnekoná v rámci predmetu svojho podnikania alebo povolania [cit. § 24 ods. 1 v spojení s cit. ust. § 2\n\n\tpísm. a) zákona č. 129/2010 Z. z.] V obmedzenom rozsahu sa tak v zmysle vyššie cit. ust. § 24 ods.\n\n\t1 zákona č. 129/2010 Z. z. vzťahujú na právny vzťah medzi stranami sporu založený vyššie uvedenou\n\n\tZÚ datovanou dňa 18.05.2017 ust. § 1 ods. 2 druhej vety, § 2, 3, 4, 6, § 7 ods. 1, 2, 16 až 42, § 8, 8a,\n\n\t § 9 ods. 1, ods. 2 písm. a) až z), ods. 9 až 11, § 11, 12, 14, 16, 17, 19, § 20 ods. 2 až 8, § 23 a 25\n\n\tzákona č. 129/2010 Z. z.\n\n\t44. Na základe uvedenej ZÚ zo dňa 18.05.2017 tak, ako bolo preukázané, žalobca poskytol dňa\n\n\t18.05.2017 žalovanému peňažnú sumu 900,- eur s tým, že žalovaný sa zaviazal túto sumu zvýšenú o\n\n\tpoplatok za poskytnutie úveru vo výške 13,39 eur vrátiť do 08.06.2017.\n\n\t45. Žalovaný si svoj peňažný záväzok v sume 900,- eur (t. j. peňažný záväzok vrátiť predmet pôžičky)\n\n\tvyplývajúci mu zo ZÚ v dojednanej lehote splatnosti, t. j. do dňa 08.06.2017 včas nesplnil, pričom\n\n\tnásledne dňa 22.06.2017 uhradil na tento svoj záväzok žalobcovi sumu 258,05 eur, a preto sa s plnením\n\n\ttohto peňažného záväzku dostal do omeškania (§ 517 ods. 1 OZ). Žalobcovi tak v ďalšom podľa cit.\n\n\tust. § 517 ods. 2 OZ vzniklo právo požadovať od žalovaného úroky z omeškania vo výške podľa cit.\n\n\tust. § 3 nariadenia Vlády SR č. 87/1995 Z. z., t. j. vo výške 5 % ročne (keďže základná úroková sadzba\n\n\tECB bola ku dňu 09.06.2017, t. j. k prvému dňu omeškania žalovaného s plnením jeho dlhu, vo výške\n\n\t0 % ročne, o čom má súd vedomosť zo svojej činnosti, § 186 ods. 1 CSP): zo sumy 900,- eur od\n\n\t09.06.2017 do 22.06.2017 a zo sumy 641,95 eur od 23.06.2017 do zaplatenia. Keďže žalovaný sa\n\n\tnachádzal v omeškaní s plnením jeho uvedeného peňažného záväzkov zo ZÚ aj v čase rozhodnutia\n\n\tsúdu v prejednávanej veci v rozsahu sumy 641,95 eur, súd žalobe žalobcu ako dôvodnej vyhovel v celom\n\n\trozsahu a zaviazal žalovaného na žalované plnenie tak, ako je to uvedené vo výroku tohto rozsudku.\n\n\t46. Podľa ust. § 255 ods. 1 CSP, súd prizná strane náhradu trov konania podľa pomeru jej úspechu\n\n\tvo veci.\n\n\t47. Podľa ust. § 262 ods. 1 CSP, o nároku na náhradu trov konania rozhodne aj bez návrhu súd v\n\n\trozhodnutí, ktorým sa konanie končí.\n\n\t48. Podľa ust. § 262 ods. 2 CSP, o výške náhrady trov konania rozhodne súd prvej inštancie po\n\n\tprávoplatnosti rozhodnutia, ktorým sa konanie končí, samostatným uznesením, ktoré vydá súdny\n\n\túradník.\n\n\n\n\t49. Súd napokon rozhodol v zmysle ust. § 262 ods. 1 CSP o nároku na náhradu trov konania, a to s\n\n\tpoukazom na plný úspech žalobcu vo veci podľa ust. § 255 ods. 1 CSP tak, že žalobcovi priznal proti\n\n\tžalovanému nárok na náhradu trov konania v plnom rozsahu 100 %.\n\n\t50. O samotnej výške tejto náhrady trov konania rozhodne súd podľa ust. § 262 ods. 2 CSP po\n\n\tprávoplatnosti rozhodnutia, ktorým sa konanie končí, samostatným uznesením, ktoré vydá súdny\n\n\túradník.\n\n\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie do 15 dní odo dňa jeho doručenia na Okresnom súde\n\n\tŽilina.\n\n\n\n\tPodľa ust. § 125 ods. 1 CSP, odvolanie možno urobiť písomne, a to v listinnej podobe alebo v\n\n\telektronickej podobe.\n\n\tPodľa ust. § 125 ods. 2 CSP, odvolanie urobené v elektronickej podobe bez autorizácie podľa osobitného\n\n\tpredpisu treba dodatočne doručiť v listinnej podobe alebo v elektronickej podobe autorizované podľa\n\n\tosobitného predpisu; ak sa dodatočne nedoručí súdu do desiatich dní, na podanie sa neprihliada. Súd\n\n\tna dodatočné doručenie podania nevyzýva.\n\n\tPodľa ust. § 125 ods. 3 CSP, odvolanie urobené v listinnej podobe treba predložiť v potrebnom počte\n\n\trovnopisov s prílohami tak, aby sa jeden rovnopis s prílohami mohol založiť do súdneho spisu a aby\n\n\tkaždý ďalší subjekt dostal jeden rovnopis s prílohami. Ak sa nepredloží potrebný počet rovnopisov a\n\n\tpríloh, súd vyhotoví kópie podania na trovy toho, kto podanie urobil.\n\n\tPodľa ust. § 363 CSP, v odvolaní sa popri všeobecných náležitostiach podania (ktorému súdu je určené,\n\n\tkto ho robí, ktorej veci sa týka, čo sa ním sleduje, podpis a spisovej značky konania) uvedie, proti\n\n\tktorému rozhodnutiu smeruje, v akom rozsahu sa napáda, z akých dôvodov sa rozhodnutie považuje\n\n\tza nesprávne (odvolacie dôvody) a čoho sa odvolateľ domáha (odvolací návrh).\n\n\tPodľa ust. § 364 CSP, rozsah, v akom sa rozhodnutie napáda, môže odvolateľ rozšíriť len do uplynutia\n\n\tlehoty na podanie odvolania.\n\n\tPodľa ust. § 365 ods. 1 CSP, odvolanie možno odôvodniť len tým, že\n\n\ta) neboli splnené procesné podmienky,\n\n\tb) súd nesprávnym procesným postupom znemožnil strane, aby uskutočňovala jej patriace procesné\n\n\tpráva v takej miere, že došlo k porušeniu práva na spravodlivý proces,\n\n\tc) rozhodoval vylúčený sudca alebo nesprávne obsadený súd,\n\n\td) konanie má inú vadu, ktorá mohla mať za následok nesprávne rozhodnutie vo veci,\n\n\te) súd prvej inštancie nevykonal navrhnuté dôkazy, potrebné na zistenie rozhodujúcich skutočností,\n\n\tf) súd prvej inštancie dospel na základe vykonaných dôkazov k nesprávnym skutkovým zisteniam,\n\n\tg) zistený skutkový stav neobstojí, pretože sú prípustné ďalšie prostriedky procesnej obrany alebo ďalšie\n\n\tprostriedky procesného útoku, ktoré neboli uplatnené, alebo\n\n\th) rozhodnutie súdu prvej inštancie vychádza z nesprávneho právneho posúdenia veci.\n\n\tPodľa ust. § 365 ods. 2 CSP, odvolanie proti rozhodnutiu vo veci samej možno odôvodniť aj tým, že\n\n\tprávoplatné uznesenie súdu prvej inštancie, ktoré predchádzalo rozhodnutiu vo veci samej, má vadu\n\n\tuvedenú v odseku 1, ak táto vada mala vplyv na rozhodnutie vo veci samej.\n\n\tPodľa ust. § 365 ods. 3 CSP, odvolacie dôvody a dôkazy na ich preukázanie možno meniť a dopĺňať\n\n\tlen do uplynutia lehoty na podanie odvolania.\n\n\tPodľa ust. § 366 CSP, prostriedky procesného útoku alebo prostriedky procesnej obrany, ktoré neboli\n\n\tuplatnené v konaní pred súdom prvej inštancie, možno v odvolaní použiť len vtedy, ak\n\n\ta) sa týkajú procesných podmienok,\n\n\tb) sa týkajú vylúčenia sudcu alebo nesprávneho obsadenia súdu,\n\n\tc) má byť nimi preukázané, že v konaní došlo k vadám, ktoré mohli mať za následok nesprávne\n\n\trozhodnutie vo veci alebo\n\n\td) ich odvolateľ bez svojej viny nemohol uplatniť v konaní pred súdom prvej inštancie.\n\n\tAk povinný dobrovoľne nesplní, čo mu ukladá vykonateľné rozhodnutie, oprávnený môže podať návrh\n\n\tna vykonanie exekúcie podľa osobitného zákona (zákon č. 233/1995 Z. z. o súdnych exekútoroch a\n\n\texekučnej činnosti v znení neskorších predpisov).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}