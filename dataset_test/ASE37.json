{"sud_guid": "", "sud_typ": "", "sud_nazov": "Krajský súd Trnava", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6To/99/2017", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Trnava\n\nSpisová značka:                      6To/99/2017\n\nIdentifikačné číslo súdneho spisu:   2315010721\n\nDátum vydania rozhodnutia:           08. 03. 2018\n\nMeno a priezvisko sudcu, VSÚ:        JUDr. Ján Mihal\n\nECLI:                                ECLI:SK:KSTT:2018:2315010721.1\n\n\n\n\n\n\tUznesenie\n\n\n\n\tKrajský súd v Trnave, v senáte zloženom z predsedu senátu JUDr. Jána Mihala a sudcov JUDr. Kataríny\n\n\tBatisovej a JUDr. Rastislava Kresla, v trestnej veci obžalovaného L. B., nar. XX. N. XXXX v Y., trvale\n\n\tbytom B. č. XXX, pre prečin porušovania autorského práva podľa § 283 ods. 1, ods. 2 písm. d) Trestného\n\n\tzákona, o odvolaní prokurátora Okresnej prokuratúry Galanta proti rozsudku Okresného súdu Galanta\n\n\tzo dňa 24. apríla 2017, č. k. 29T/145/2015-260, na verejnom zasadnutí konanom dňa 08. marca 2018\n\n\tv Trnave, takto\n\n\n\n\trozhodol:\n\n\n\n\n\n\tPodľa § 319 Trestného poriadku sa odvolanie prokurátora okresnej prokuratúry\n\n\tzamieta.\n\n\n\n\n\n\todôvodnenie:\n\n\n\n\n\n\tNapadnutým rozsudkom zo dňa 24. apríla 2017, č. k. 29T/145/2015-260 Okresný súd Galanta oslobodil\n\n\tobžalovaného L. B. podľa § 285 písm. a) Trestného poriadku spod obžaloby prokurátora Okresnej\n\n\tprokuratúry Galanta č. 1 Pv 813/13/2202 zo dňa 13. augusta 2015 pre prečin porušovania autorského\n\n\tpráva podľa § 283 ods. 1, ods. 2 písm. d) Trestného zákona, ktorého sa mal dopustiť tak, že v\n\n\tčase od 26. mája 2013 minimálne do 28. júla 2013 v obci B., v rodinnom dome číslo XXX, ako\n\n\tužívateľ P2P siete (Peer to Peer) s prezývkou „N.“, prostredníctvom voľne stiahnuteľného počítačového\n\n\tsoftwaru BitComet 1.31, ktorý predtým nainštaloval do počítačového systému AT Computer, typ Comfort\n\n\tDiablo s pridelenou IP adresou XXX.XXX.XXX.XX, prostredníctvom uzlov „R., neoprávnene poskytol\n\n\tiným užívateľom internetu voľne k stiahnutiu viac ako 385,53 GB dát, z ktorých najmenej 26.85 GB\n\n\ttvorili chránené zvukové záznamy a iné hudobné súbory v rôznych formátoch, podliehajúce zákonom\n\n\tchráneným právam k dielu, ktoré sa nachádzali v priečinku vyššie uvedeného počítačového systému\n\n\tpod názvom „MP3“, pretože nebolo dokázané, že sa stal skutok, pre ktorý je obžalovaný stíhaný.\n\n\n\n\tPodľa § 288 ods. 3 Trestného poriadku okresný súd poškodeného Česká národní skupina Mezinárodní\n\n\tfederace hudebního průmyslu, z. s. (ČNS IFPI), IČO: 00552518, so sídlom Slavíkova 15, 120 00 Praha\n\n\t2, s uplatneným nárokom na náhradu škody odkázal na civilný proces.\n\n\n\n\tOkresný súd po vykonanom dokazovaní na hlavnom pojednávaní vyhodnotil dôkazy podľa svojho\n\n\tvnútorného presvedčenia založeného na starostlivom uvážení všetkých okolností prípadu jednotlivo ako\n\n\taj vo vzájomných súvislostiach a rešpektujúc zásadu prezumpcie neviny a z nej vyplývajúcu zásadu in\n\n\tdubio pro reo (v pochybnostiach v prospech obvineného) a rozhodol tak, že obžalovaného spod skutku\n\n\tuvedeného v obžalobe oslobodil v zmysle ustanovenia § 285 písm. a) Trestného poriadku.\n\n\n\n\tOkresný súd dôkaz „výsledky sledování činnosti uživatele internetové sítě P2P“ vyhodnotil ako\n\n\tnepoužiteľný pre rozhodnutie vo veci samej, nakoľko zadokumentovanie získaných informácii nerobil\n\n\tznalec a tieto ani neboli zadokumentované procesne vyhovujúcim spôsobom v zmysle Trestného\n\n\tporiadku.\n\n\n\n\tZ vykonaného dokazovania mal okresný súd za jednoznačne preukázané, že zaistené počítače a router\n\n\tv rámci domovej prehliadky patrili obžalovanému, ktorý ich používal na adrese svojho pobytu T. XXX,\n\n\tXXX XX B. a to aj na pripojenie sa k sieti internet. Na týchto počítačoch mal okrem iného súbory\n\n\tv priečinku „MP3“, ktoré boli nastavené na zdieľanie v rámci internej (domácej) siete, teda v rámci\n\n\tdomácnosti obžalovaného, pričom túto využíval výlučne sám obžalovaný. Nie je možné uviesť od akého\n\n\tdátumu bol tento priečinok nastavený na zdieľanie. V počítačoch mal nainštalovaný program BitComet\n\n\t1.31 slúžiaci na zdieľanie súborov v rámci P2P siete, ktorý však nebol nastavený tak, aby sa po spustení\n\n\tpočítača spustil automaticky a preto bolo na užívateľovi či a kedy si ho spustí. Obžalovaný mal pridelenú\n\n\tIP adresu č. XXX.XXX.XXX.XX. Obžalovanému pri domovej prehliadke neboli zaistené žiadne CD/Blu-\n\n\tray alebo DVD nosiče.\n\n\n\n\tNaopak z vykonaného dokazovania podľa názoru okresného súdu nebolo jednoznačne preukázané,\n\n\tže by obžalovaný akékoľvek súbory (vrátane súborov chránených autorským právom) zdieľal mimo\n\n\tsvojej „domácej“ siete - teda na sieti internet, či už v rámci P2P siete, na pripojenie ku ktorej používal\n\n\tprogram BitComet 1.31 alebo mimo nej. Zo znaleckého posudku jednoznačne vyplynulo, že čo sa\n\n\ttýka hudobných skladieb, ktoré boli nastavené na zdieľanie v sieti, tieto boli nastavené na zdieľanie\n\n\tvo vnútornej („domácej“) sieti obžalovaného a či boli nastavené na zdieľanie v sieti BitComet 1.31\n\n\tsa zistiť nedalo, nakoľko log tejto siete, t. j. história, bola prázdna. Okresný súd dospel k záveru,\n\n\tže nakoľko neexistuje história programu BitComet 1.31, nevie sa ani určiť, či a kedy dochádzalo k\n\n\tsťahovaniu súborov v rámci tejto siete. Rovnako nie je možné zo zaistených počítačov zistiť registráciu,\n\n\tresp. prihlasovanie sa účastníka pod prezývkou „N.“ do programov určených na sťahovanie a zdieľanie\n\n\tsúborov, resp. na iné servery slúžiace k takémuto účelu.\n\n\n\n\tZ vyššie uvedeného mal teda okresný súd za to, že v konaní nebolo preukázané konanie obžalovaného,\n\n\tktorým by neoprávnene zasiahol do zákonom chránených práv k dielu, umeleckému výkonu, zvukovému\n\n\tzáznamu alebo zvukovo-obrazovému záznamu, rozhlasovému vysielaniu alebo televíznemu vysielaniu\n\n\talebo databáze prostredníctvom počítačového systému a teda nebolo preukázané, že by spáchal prečin\n\n\tporušovania autorského práva podľa § 283 ods.1, ods. 2 písm. d) Trestného zákona.\n\n\n\n\tProti tomuto rozsudku zahlásil ihneď na hlavnom pojednávaní prokurátor odvolanie.\n\n\n\n\tV písomne odôvodnenom odvolaní prokurátor uviedol, že nie je zrejmé z akého dôvodu súd vyhodnotil\n\n\t„výsledky sledování činnosti užívatele sítě P2P“ ako dôkaz nepoužiteľný pre rozhodnutie vo veci samej.\n\n\tPodľa jeho názoru sa jedná o dôkaz, ktorý bol získaný zákonným spôsobom, v súlade s Trestným\n\n\tporiadkom, keďže v súlade so základnými zásadami trestného konania podľa § 2 ods. 10 Trestného\n\n\tporiadku právo obstarávať dôkazy majú aj strany, pričom v súlade s § 10 ods. 10 Trestného poriadku\n\n\tstranou je aj poškodený, pričom toto právo je obsiahnuté aj v § 119 Trestného poriadku.\n\n\n\n\tUpozornil, že užívateľ počítača L. B. mal vytvorených viacero emailových kont, pričom jedno konto mal\n\n\tzaložené na portály spoločnosti Azet, s.r.o. a toto konto malo označenie N.> a teda rovnakú prezývku\n\n\tpod akou vystupoval aj na sieti P2P.\n\n\n\n\tZnalec zistil zdieľaný priečinok s obsahom digitálnej formy hudobných súborov vo formáte *.mp3 s\n\n\tnázvom priečinka „MP3“, ktorý priečinok obsahuje hudobné skladby, ktoré sú v sieti zdieľané, ich počet\n\n\tje 1490. Súčasťou znaleckého posudku je príloha, ktorú tvorí zoznam týchto skladieb. Preskúmaním\n\n\tzoznamu skladieb je nepochybne zrejmé, že tieto neboli vytvorené ako kópia legálnych CD-nosičov a\n\n\tto s poukazom na formát ich uloženia ako i skutočnosť, že pri názvoch skladieb sa nachádza aj odkaz\n\n\tna internetovú stránku, odkiaľ boli tieto skladby stiahnuté.\n\n\n\n\tZnalec uviedol, že program Bit Comet, ktorý sa nachádzal v zaistenom počítači, slúži ako interná sieť.\n\n\tTento program využíva pripojenie na internet, avšak umožňuje len prístup len užívateľom P2P siete, do\n\n\tktorej siete majú prístup len tí, ktorí majú predmetnú sieť nainštalovanú. P2P siete striktne vyžadujú,\n\n\taby užívateľ dal na zdieľanie časť svojho počítača. Na to, aby užívateľ zdieľal časť svojho disku, sa\n\n\tvyžaduje aktívny úkon užívateľa a tak tomu bolo aj v danom prípade, ku ktorej skutočnosti sa vo svojom\n\n\tvýsluchu na hlavnom pojednávaní obžalovaný aj priznal. Tvrdenie, že sa neoboznámil so všeobecnými\n\n\tobchodnými podmienkami resp. licenčnými podmienkami neobstojí.\n\n\tProkurátor ďalej uviedol, že na hlavnom pojednávaní bol vypočutý ako svedok aj Ing. U. Q., ktorý popísal\n\n\tsvoje zistenia v súvislosti so sledovaním užívateľa, na základe ktorého bolo neskôr podané trestné\n\n\toznámenie. Uviedol skutočnosti tak ako sú uvedené v skutkovej vete obžaloby a svoje zistenia potvrdil na\n\n\thlavnom pojednávaní. Uviedol, že užívateľ P2P siete pod prezývkou „N.“ v žalovanom období, najmenej\n\n\t34 krát vykonával činnosť na sieti P2P, pričom IP adresa užívateľa bola vždy XXX.XXX.XXX.XX.\n\n\tVyhotovil filelist - zoznam súborov, ktoré boli dané užívateľom na zdieľanie v rámci P2P siete pre ďalších\n\n\tužívateľov, pričom uviedol minimálne množstvo neoprávnene zdieľaných dát chránených autorským\n\n\tprávom. Taktiež vyhotovil dátový nosič s ukážkovými súbormi z ponuky užívateľa „N.“ so zoznamom\n\n\tponúkaných titulov ako i snímky obrazovky tzv. screenshoty, obsahom ktorých je zoznam titulov daných\n\n\tna zdieľanie v čase sledovania užívateľa. Súčasne uviedol, že do P2P siete sa je možné prihlásiť\n\n\tprostredníctvom rôznych programov, nemusí to byť ten istý program.\n\n\tPodľa názoru prokurátora sa okresný súd nevysporiadal s dôkazmi v súlade s ustanovením § 2 ods.\n\n\t12, § 168 ods. 1 Trestného poriadku. Má za to, že dôkazy jednoznačne preukazujú, že skutok sa stal,\n\n\tmá znaky trestného činu a spáchal ho obžalovaný a teda, že obžalovaný ako užívateľ internetovej siete\n\n\tpod prezývkou N. prostredníctvom P2P siete neoprávnene poskytol iným užívateľom siete autorským\n\n\tprávom chránené hudobné diela.\n\n\n\n\tZ týchto dôvodov napokon navrhol, aby krajský súd napadnutý rozsudok zrušil a nariadil okresnému\n\n\tsúdu, aby vo veci znovu konal a rozhodol.\n\n\n\n\tK odvolaniu prokurátora sa vyjadril obžalovaný prostredníctvom svojho obhajcu a navrhol odvolanie\n\n\tprokurátora podľa § 319 Trestného poriadku ako nedôvodné zamietnuť. V rozsiahlom vyjadrení\n\n\tna záver skonštatoval, že dôkaz navrhovaný prokuratúrou\n\n\tin concreto\n\n„výsledky sledování činnosti\n\n\tužívatele sítě P2P okresný súd podľa konštantnej judikatúry veľmi správne vyhodnotil ako dôkaz\n\n\tnepoužiteľný pre rozhodnutie vo veci samej. Dôkaz nebol zadokumentovaný odborným znalcom alebo\n\n\tsamostatne zárobkovou činnou osobou spolupracujúcou s Českou národní skupinou Mezinárodní\n\n\tfederace hudebního průmyslu a zároveň tento dôkaz je bez právnej relevancie, teda nepoužiteľný\n\n\tpre účely trestného konania, lebo je nezákonný, čim je priamo spochybnená objektivita navrhnutého\n\n\tdôkazu. Filelist - zoznam súborov, ktoré boli údajne dané obžalovaným na zdieľanie v P2P siete\n\n\tpre ďalších užívateľov obsahuje súbor v zložke označenej ako „Gidi D´Agostino - klipy“, avšak po\n\n\tznaleckom dokazovaní je jednoznačne preukázané, že sa tento súbor v priečinku MP3 a ani v histórii\n\n\ttohto priečinku nenachádzal. Tento zoznam je tak nedôveryhodný a nemôže byť použitý ako relevantný\n\n\tdôkaz na rozhodnutie vo veci. K zaisteniu akýchkoľvek CD nosičov vôbec neprišlo, teda v konaní\n\n\tnebolo preukázané, že súbory priečinka MP3 neboli vytvorené ako kópia legálnych CD nosičov a\n\n\tzároveň znalecký posudok vyhotovený znalcom z odboru elektroniky doc. Ing. Miroslavom Mokrým,\n\n\tCSc. nevedel jednoznačne určiť, že zoznam skladieb nachádzajúci sa v priečinku MP3 bol vytvorený\n\n\tako kópia legálnych CD nosičov. Program, ktorý sa nachádzal v počítači obžalovaného BigComet 1.31\n\n\tbol nastavený na zdieľanie výslovnej na vnútornej sieti, čo vyplýva aj z vypracovaného znaleckého\n\n\tposudku. Výpoveď svedka Ing. U. Q. nie je vierohodná a v trestnom konaní podľa neho nemôže\n\n\tbyť použitá ako dôkaz relevantný na rozhodnutie vo veci. Záver znaleckého posudku okrem iného\n\n\tuvádza, že nie je možné zistiť vonkajšiu IP adresu routra, nakoľko prístup je blokovaný neznámym\n\n\tmenom a heslom, v oboch skúmaných počítačoch je nadstavený na zdieľanie priečinok MP3 s obsahom\n\n\thudobných diel a nie je možné zistiť od akého dátumu bol tento počítač zdieľaný, na počítači PC\n\n\tAT Computer bol nainštalovaný program BitComet 1.31, z predložených počítačov nie je možné zistiť\n\n\tregistráciu, resp. prihlasovanie účastníka pod prezývkou N. do programov určených na sťahovanie a\n\n\tzdieľanie súborov, resp. na servery slúžiace k takémuto účelu a nie je možné zistiť počty stiahnutí\n\n\tjednotlivých súborov, pretože sa jedná o dynamický proces, ktorý môže užívateľ skúmaných počítačov\n\n\tdenne meniť a torentový program BitComet má prázdnu históriu stiahnutých súborov. Z týchto dôvodov\n\n\tsa tak stotožňuje so závermi okresného súdu.\n\n\n\n\tOdvolací súd vo veci vykonal verejné zasadnutie, na ktoré sa dostavil zástupca krajskej prokuratúry,\n\n\tobžalovaný a jeho obhajca. Verejné zasadnutie sa konalo v neprítomnosti poškodenej spoločnosti,\n\n\tktorá bola o termíne riadne upovedomená, avšak svoju neúčasť na verejnom zasadnutí nijako\n\n\tneospravedlnila.\n\n\n\n\n\n\tZástupca krajskej prokuratúry na verejnom zasadnutí navrhol odvolaciemu súdu odvolaniu prokurátora\n\n\tvyhovieť. Obhajkyňa a obžalovaný navrhli odvolanie prokurátora ako nedôvodné zamietnuť.\n\n\tKrajský súd v Trnave, ako súd odvolací, postupom uvedeným v ustanovení § 317 ods. 1 Trestného\n\n\tporiadku zistil, že odvolanie proti rozsudku okresného súdu podala procesná strana na to oprávnená, a\n\n\tto proti výroku, proti ktorému odvolanie podať mohla, pričom tak urobila v lehote ustanovenej v zákone\n\n\ta dospel k zisteniu, že odvolanie prokurátora nie je dôvodné.\n\n\n\n\tZo spisového materiálu odvolací súd zistil, že okresný súd na hlavnom pojednávaní vykonal dokazovanie\n\n\tspočívajúce vo výsluchu obžalovaného L. B., oboznámením znaleckého posudku (č. l. 49 -113),\n\n\tvýsluchom znalca Doc. Ing. Miroslava Mokrého, Csc., výsluchom svedka Ing. U. Q. (vrátane prečítania\n\n\tčasti výpovede svedka Ing. Q. z prípravného konania v súlade s ustanovením § 264 Trestného\n\n\tporiadku) a oboznámením listinných dôkazov: list vlastníctva č. XXX (č. l. 133), správa o identite\n\n\tužívateľa IP adresy č. XXX.XXX.XXX.XX (č. l.136), špecifikácia škody (č. l. 188), zápisnica o vykonaní\n\n\tdomovej prehliadky (č. l. 120-123), register trestov (č. l. 193), výpis z registra priestupkov (č. l. 194),\n\n\tspráva z Obce B. (čl. 196), správa zamestnávateľa (č. l. 197), výsledky sledování činnosti uživatele\n\n\tinternetové sítě P2P (č. l. 138-171), na ktoré neprihliadol v rámci hodnotenia dôkazov, lebo prišiel k\n\n\tzáveru, že tento dôkaz nerobil znalec a nebol zadokumentovaný procesne vyhovujúcim spôsobom v\n\n\tzmysle Trestného poriadku.\n\n\n\n\tKrajský súd v prvom rade konštatuje, že okresný súd po podaní obžaloby prokurátorom vykonal všetky\n\n\tdôkazy potrebné pre objektívne a zákonné rozhodnutie, tieto dôkazy vyhodnotil individuálne i v ich\n\n\tsúhrne podľa pravidiel uvedených v § 2 ods. 12 Trestného poriadku (až na jedno pochybenie uvedené\n\n\tnižšie) a následne sa dopracoval k správnemu rozhodnutiu.\n\n\n\n\tNásledne v odôvodnení napadnutého rozsudku, okresný súd v súlade s ustanovením § 168 ods. 1\n\n\tTrestného poriadku uviedol, ktoré skutočnosti vzal za dokázané, a o ktoré dôkazy svoje skutkové\n\n\tzistenia oprel, rovnako tak rozviedol akými právnymi úvahami sa spravoval pri hodnotení vykonaných\n\n\tdôkazov, najmä ak si navzájom odporujú. Z odôvodnenia rozsudku je zrejmé, akými právnymi úvahami\n\n\tsa spravoval, keď posudzoval dokázané skutočnosti podľa príslušných ustanovení zákona.\n\n\n\n\tKrajský súd je toho názoru, že odôvodnenie napadnutého rozsudku je presvedčivé, toto vychádza zo\n\n\tskutkového stavu, ako bol tento zistený na hlavnom pojednávaní, krajský súd proti nemu nemá žiadne\n\n\tvýhrady, a preto si odôvodnenie napadnutého rozsudku v takmer plnej miere osvojuje (s výhradou\n\n\tuvedenou nižšie) a v podrobnostiach na neho poukazuje (avšak s výnimkou o nepoužiteľnosti jedného\n\n\tdôkazu, ktorý ale okresný súd na hlavnom pojednávaní vykonal).\n\n\n\n\tOdvolací súd k záveru o nepoužiteľnosti dôkazu „výsledky sledování činnosti uživatele internetové sítě\n\n\tP2P“ uvádza, že okresný súd prišiel k nesprávnemu právnemu záveru, pretože za dôkaz môže slúžiť\n\n\tvšetko, čo môže prispieť na náležité objasnenie veci a čo sa získalo z dôkazných prostriedkov, pričom\n\n\tnepoužiteľný je len dôkaz získaný nezákonným donútením alebo hrozbou takého donútenia. Ide o\n\n\tskutočnosti, o ktorých sa dozvedel svedok Ing. Q. a ktoré doplňujú v podstate jeho výpoveď.\n\n\n\n\tNapriek vyššie uvedenému pochybeniu okresný súd dospel k správnemu právnemu záveru o tom, že\n\n\tnebolo dokázané, že sa stal skutok, pre ktorý je obžalovaný stíhaný.\n\n\n\n\tTreba poukázať najmä na výpoveď samotného svedka Ing. Q., ktorý okrem iného na hlavnom\n\n\tpojednávaní nevedel uviesť prečo sa súbor, ktorý stiahol ako príklad od obžalovaného, nenachádzal na\n\n\tpočítači zaistenom pri domovej prehliadke.\n\n\n\n\tĎalej treba poukázať na dôkaz nazvaný ako „výsledky sledování činnosti uživatele internetové sítě P2P“,\n\n\tz ktorého vyplýva, že Ing. U. Q. sledoval činnosť užívateľa internetovej siete P2P s prezývkou „N.“\n\n\ta IP adresou PC: XXX.XXX.XXX.XX, pričom podľa jeho zistení bola predmetná IP adresa aktívna v\n\n\tinternetovej siete P2P prostredníctvom uzlov: R., R. a U. v období 26.5.2013 - 28.7.2013 celkom 34 krát.\n\n\tIng. U. Q. stiahol od predmetného užívateľa zoznam ponúkaných súborov („filelist“), pričom následne\n\n\toveroval, či v ňom uvedené súbory obsahuje aktuálna ponuka užívateľa na sledovaných HUBoch.\n\n\tSúbory vo fileliste, ktorý je súčasťou výsledkov sledovania boli zoradené pod sebou a nazvané napríklad:\n\n\t„N.>; „N.“. Náhodne skontroloval viac než desať ponúkaných súborov a ich obsah presne zodpovedal\n\n\ttitulom z filelistu. Po potvrdení tejto skutočnosti vykonal kontrolné stiahnutie náhodne vybraných súborov,\n\n\tktorých TTH (hash) je totožný s tým, ktorý je uvedený v stiahnutom zozname súborov. Analýzou filelistu,\n\n\tktorý bol stiahnutý od sledovaného užívateľa, Ing. U. Q. zistil, že užívateľ „N.“ ponúkal zo svojho počítača\n\n\tzdieľané súbory vo veľkosti 385,53 GB a zdieľané audiovizuálne súbory vo veľkosti 26,85 GB. Uvedené\n\n\tbolo zisťované cez klienta „Strong DC++“. Od uvedeného užívateľa bol stiahnutý kontrolný súbor pod\n\n\tnázvom zložky: „Gigi D´Agostino - klipy“. Lokalizáciou predmetnej IP adresy cez vyhľadávač W.> dňa\n\n\t31. augusta 2013 Ing. U. Q. zistil umiestnenie predmetnej IP adresy v mieste A..\n\n\n\n\tOkresný súd správne poukázal na znalecký posudok, z ktorého vyplynulo, že hudobné skladby, ktoré\n\n\tboli nastavené na zdieľanie v sieti, tieto boli nastavené na zdieľanie vo vnútornej („domácej“) sieti\n\n\tobžalovaného a či boli nastavené na zdieľanie v sieti BitComet 1.31 sa zistiť nedalo, nakoľko log tejto\n\n\tsiete, t. j. história, bola prázdna. Preto sa nevie ani určiť, či a kedy dochádzalo k sťahovaniu súborov\n\n\tv rámci tejto siete.\n\n\n\n\tOdvolací súd navyše poukazuje na skutočnosť, že svedok Ing. Q. náhodne skontroloval len viac ako 10\n\n\tsúborov a stiahol len kontrolný súbor pod názvom zložky Gigi D´Agostino - klipy, ktorý súbor sa ani v\n\n\tpočítači zaistenom pri domovej prehliadke nenachádzal a k tejto dôležitej skutočnosti sa ani samotný\n\n\tsvedok Ing. Q. nevedel vyjadriť.\n\n\n\n\tOdvolací súd pripomína, že tvrdenie prokurátora okresnej prokuratúry, že hudobné skladby v priečinku\n\n\tMP3 neboli vytvorené ako kópia legálnych CD-nosičov, je bez akejkoľvek relevancie k žalovanému\n\n\tskutku.\n\n\n\n\n\n\tOdvolací súd tak napokon dospel k záveru, že na základe dôkazov vykonaných na hlavnom pojednávaní\n\n\tnie je možné ustáliť, že skutok tak ako je uvedený v obžalobe sa stal. Len na základe tvrdení jedného\n\n\tsvedka, ktorý náhodne stiahol len jeden súbor, ktorého existencia v počítači obžalovaného nebola ani\n\n\tznaleckým skúmaním preukázaná, nie je možné dospieť k opačnému záveru ako dospel okresný súd.\n\n\n\n\tS poukazom na vyššie uvedené skutočnosti krajský súd odvolanie prokurátora podľa § 319 Trestného\n\n\tporiadku zamietol ako nedôvodné.\n\n\n\n\tPoučenie:\n\n\n\n\n\n\tProti tomuto uzneseniu nie je prípustný riadny opravný prostriedok.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}