{"sud_guid": "", "sud_typ": "", "sud_nazov": "Okresný súd Prešov", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "10C/265/2014", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Okresný súd Prešov\n\n  Spisová značka:                       10C/265/2014\n\n  Identifikačné číslo súdneho spisu:    8114218869\n\n  Dátum vydania rozhodnutia:            12.12.2014\n\n  Meno a priezvisko sudcu, VSÚ:         JUDr. Martin Baran\n\n  ECLI:                                 ECLI:SK:OSPO:2014:8114218869.1\n\n  Oblasti právnej úpravy:               Občianske právo - Spotrebiteľské zmluvy\n\n  Povaha rozhodnutia:                   Prvostupňové nenapadnuté opravnými prostriedkami\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Prešov sudcom JUDr. Martinom Baranom v právnej veci navrhovateľa: Friendly Finance\n\n\tSlovakia s.r.o., Hlavná 104, Košice, IČO: 47243374, zastúpeného: Mgr. Henrich Schindler, advokát,\n\n\tadvokátska kancelária so sídlom Banská Bystrica, Janka Kráľa 7, IČO: 40887487, proti odporcovi: C.\n\n\tL., nar. XX.XX.XXXX, bytom P., P. X/X, o zaplatenie 327,21 Eur s príslušenstvom takto\n\n\n\n\tr o z h o d o l :\n\n\n\n\todporca je p o v i n n ý zaplatiť navrhovateľovi 200 Eur s úrokom z omeškania vo výške 5,5 %\n\n\tročne zo sumy 200 Eur za obdobie od 21.06.2013 do zaplatenia, a to v mesačných splátkach po 15 Eur\n\n\tsplatných vždy do 25. dňa v mesiaci, počnúc mesiacom nasledujúcim po právoplatnosti tohto rozsudku,\n\n\tdo úplného zaplatenia dlhu pod následkom straty výhody splátok,\n\n\n\n\tv prevyšujúcej časti návrh z a m i e t a ,\n\n\n\n\tnáhradu trov konania účastníkom n e p r i z n á v a .\n\n\n\n\to d ô v o d n e n i e :\n\n\n\n\tNávrhom podaným na tunajšom súde dňa 04.07.2014 žiadal navrhovateľ zaviazať odporcu na\n\n\tzaplatenie sumy 327,21 Eur s príslušenstvom. Predmetný návrh odôvodnil skutočnosťou, že odporca\n\n\tnesplatil úver, ktorý mu bol poskytnutý na základe zmluvy o poskytnutí spotrebiteľského úveru a prijatia\n\n\trámcovej zmluvy.\n\n\n\n\tOdporca uviedol, že bol mu poskytnutý úver vo výške 200 Eur v máji roku 2013, ktorý mal byť splatený\n\n\tdo 30 dní od jeho podpisu. Tento nebol splatený z dôvodu finančných problémov, príjem odporcu je 350\n\n\t- 380 Eur mesačne ako doručovateľ Slovenskej pošty, z čoho platí nájom vo výške 100 Eur mesačne,\n\n\tmá tri maloleté deti, ktoré navštevujú školské resp. predškolské zariadenia a manželský partner je\n\n\tnezamestnaný bez podpory v nezamestnanosti. Odporca uviedol, že nie je schopný splatiť dlh sumou\n\n\tvyššou ako 15 Eur mesačne.\n\n\n\n\tPodľa § 101 ods. 2 O.s.p. súd prejednal vec v neprítomnosti právneho zástupcu navrhovateľa, ktorý\n\n\tsúhlasil s konaním bez jeho prítomnosti.\n\n\n\n\tVo veci bolo vykonané dokazovanie oboznámením návrhu na začatie konania, výpisu z obchodného\n\n\tregistra navrhovateľa, zmluvy o poskytnutí spotrebiteľského úveru, rámcovej zmluvy o poskytnutí\n\n\tspotrebiteľského úveru, upomienok, urgencií, výpisu z účtu ako aj ostatného spisového materiálu,\n\n\tpričom bol zistený tento skutkový stav:\n\n\n\n\tÚčastníci konania uzavreli rámcovú zmluvu o poskytnutí spotrebiteľského úveru, iného úveru a pôžičky\n\n\tako aj zmluvu o poskytnutí spotrebiteľského úveru. Tieto zmluvy boli uzavreté tým spôsobom, že\n\n\tnavrhovateľ zaslal odporcovi predzmluvný formulár obsahujúci informácie o podmienkach\n\n\tspotrebiteľského úveru a odporca ako zaregistrovaný spotrebiteľ vyjadril svoj súhlas kliknutím na odkaz,\n\n\tktorý mu bol zaslaný prostredníctvom elektronickej pošty. Listinné dôkazy, teda zmluva o poskytnutí\n\n\tspotrebiteľského úveru ako aj rámcová zmluva, obsahujú podpis navrhovateľa, pričom u odporcu nie je\n\n\tzmluva podpísaná, je uvedené, že zákazník akceptoval tento kontrakt dňa 20.05.2013 o 10:12:24 hod.\n\n\tzo svojej IP adresy, kde je uvedený aj jeho mailový kontakt. 20.05.2013 bola zaslaná suma 200 Eur v\n\n\tprospech účtu odporcu z jeho banky. Následne odporca nevrátil poskytnuté peňažné prostriedky,\n\n\tpričom v zmluve je uvedené, že tento úver sa poskytuje jednorázovým bezhotovostným prevodom z\n\n\túčtu v banke a odporca sa zaväzuje vrátiť úver s príslušenstvom vo výške 262,21 Eur, kedy celkové\n\n\tnáklady spotrebiteľa sú 62,21 Eur a úver je bezúročný. Mal byť vrátený do 20.05.2013. V zmluve je\n\n\tuvedená RPMN vo výške 366,2 %.\n\n\n\n\tOdporca nesplatil z poskytnutého úveru ani časť.\n\n\n\n\tNa základe uvedeného súd právne uzatvára:\n\n\n\n\tPodľa § 1 ods. 1 zákona č. 129/2010 Z. z. o spotrebiteľských úveroch a o iných úveroch a pôžičkách\n\n\tpre spotrebiteľov účinného ku dňu uzavretia zmluvy (20.05.2013) tento zákon upravuje práva a\n\n\tpovinnosti súvisiace s poskytovaním spotrebiteľského úveru na základe zmluvy o spotrebiteľskom\n\n\túvere, podmienky poskytovania spotrebiteľského úveru, náležitosti zmluvy o spotrebiteľskom úvere,\n\n\tspôsob výpočtu celkových nákladov spotrebiteľa spojených s poskytovaním spotrebiteľského úveru a\n\n\tďalšie opatrenia na ochranu spotrebiteľa.\n\n\n\n\tPodľa § 9 ods. 2 písm. j/ citovaného zákona, zmluva o spotrebiteľskom úvere, okrem všeobecných\n\n\tnáležitostí, musí obsahovať ročnú percentuálnu mieru nákladov a celkovú čiastku, ktorú musí\n\n\tspotrebiteľ zaplatiť, vypočítané na základe údajov platných v čase uzatvorenia zmluvy o\n\n\tspotrebiteľskom úvere; uvedú sa všetky predpoklady použité na výpočet tejto percentuálnej miery\n\n\tnákladov.\n\n\n\n\n\n\tPodľa § 24 ods. 1 citovaného zákona, na iných veriteľov a na zmluvy o úvere alebo o pôžičke, ktoré nie\n\n\tsú spotrebiteľským úverom, a ktoré sú poskytované inými veriteľmi sa vzťahujú, okrem iného,\n\n\tustanovenia § 9 ods. 1 a 2.\n\n\n\n\tPodľa § 39 Občianskeho zákonníka, neplatný je právny úkon, ktorý svojím obsahom alebo účelom\n\n\todporuje zákonu alebo ho obchádza alebo sa prieči dobrým mravom.\n\n\n\n\tPodľa § 3 ods. 1 Občianskeho zákonníka, výkon práv a povinností vyplývajúcich z občianskoprávnych\n\n\tvzťahov nesmie bez právneho dôvodu zasahovať do práv a oprávnených záujmov iných a nesmie byť v\n\n\trozpore s dobrými mravmi.\n\n\n\n\tZ vykonaného dokazovania mal súd preukázané, že zmluvný vzťah účastníkov je zmluvným vzťahom\n\n\tmedzi spotrebiteľom a dodávateľom a zmluva, ktorá bola uzavretá, je spotrebiteľskou zmluvou, nakoľko\n\n\todporca ako spotrebiteľ nemohol individuálne ovplyvniť obsah vopred pripraveného návrhu na uzavretie\n\n\tzmluvy.\n\n\n\n\n\n\tSúd sa v danom prípade zaoberal platnosťou predmetnej zmluvy v súvislosti s posúdením výšky\n\n\tdojednaných nákladov pri posúdení otázky dobrých mravov.\n\n\n\n\tZ úrokovým mier úverov ako to vyplýva zo štatistiky Národnej banky Slovenska v máji 2013 pri\n\n\tspotrebiteľských úveroch s dobou splácania do 1 roka predstavovala priemerná úroková miera 8,46 %.\n\n\n\n\tV tejto súvislosti, pokiaľ sa jedná o dojednanú odplatu v tomto vzťahu medzi účastníkmi konania, ktorá\n\n\tbola dojednaná vo výške cca. 366 % ročne, súd poukazuje na to, že takto dojednaná odplata je skoro\n\n\t40-násobne vyššia než úrok pri úvere poskytovaný bankami v tomto čase na spotrebiteľské úveru s\n\n\trovnakou dobou splatnosti. Práve túto skutočnosť súd považuje za rozhodujúcu pre posúdenie\n\n\tskutočnosti, či predmetná úverová zmluva je platná, vzhľadom na tam dojednanú výšku odplaty. Súd\n\n\tdospel k záveru, že vzhľadom na nutnosť zvýšenej ochrany spotrebiteľa má za to, že toto dojednanie v\n\n\túverovej zmluve je neplatným dojednaním, nakoľko je v rozpore s dobrými mravmi. Túto časť nemožno\n\n\toddeliť od ostatných častí úverovej zmluvy, nakoľko je to podstatná časť tejto úverovej zmluvy, preto\n\n\tsúd považoval celú úverovú zmluvu za neplatnú, nakoľko je táto v rozpore s dobrými mravmi.\n\n\n\n\tPodľa názoru súdu práve pre rozpor s požiadavkou dobrých mravov, je dohoda ohľadom výšky odplaty\n\n\tmedzi účastníkmi neplatná. To, či právny poriadok Slovenskej republiky v tom čase výslovne upravoval\n\n\ttúto otázku, resp. nie, nie je vo veci relevantné, vzhľadom na skutočnosť, že Slovenská republika bola v\n\n\ttom čase viazaná smernicou 93/13 Rady EHS z 05.04.1993 o nekalých podmienkach v\n\n\tspotrebiteľských zmluvách, ktorá pokiaľ prináša výhodnejšie postavenie pre spotrebiteľa, je nutné ju\n\n\taplikovať v spotrebiteľských veciach. Je nepochybné, že v danom prípade sa jedná o spotrebiteľský\n\n\tvzťah medzi účastníkmi konania a pokiaľ sa týka otázky, či môže vnútroštátny súd zmeniť obsah\n\n\tnekalej podmienky uvedenej v zmluve uzatvorenej medzi predajcom alebo dodávateľom a\n\n\tspotrebiteľom, súd poukazuje na rozsudok Súdneho dvora ES zo 14.06.2012 vo veci C-618/10 Baco\n\n\tEspaňol de Credito SA proti Joaguin Calderón Camino, podľa ktorého súd nemôže zmeniť obsah\n\n\ttakejto nekalej podmienky. Podľa názoru súdu teda súd pokiaľ zistí, že dohodnutá výška úroku v\n\n\tspotrebiteľskej zmluve je v rozpore s dobrými mravmi, potom nemôže pristúpiť ku zníženiu úroku na\n\n\turčitú primeranú úroveň, nakoľko je takýto postup vnútroštátneho súdu v rozpore s článkom VI. ods. 1\n\n\tsmernice Rady 93/13 EHS z 05.04.1993. Zo zdôvodnenia tejto smernice vyplýva, že členské štáty majú\n\n\tzabezpečiť, aby sa nekalé podmienky neuplatňovali v zmluvách uzatvorených so spotrebiteľmi zo\n\n\tstrany predajcu alebo dodávateľa a ak sa napriek tomu také podmienky uplatnia, nemajú viazať\n\n\tspotrebiteľa a nemajú byť záväzné pre spotrebiteľa a zmluva má byť naďalej záväzná pre zmluvné\n\n\tstrany za tých podmienok, ak jej plnenie môže pokračovať bez neprimeraných ustanovení. Taktiež z 24.\n\n\todôvodnenia tejto smernice vyplýva, že súdy alebo správne orgány členských štátov musia mať k\n\n\tdispozícii primerané nástroje a prostriedky na zabránenie ďalšieho uplatňovania nekalých podmienok v\n\n\tzmluvách. Z obsahu dokazovania vyplýva, že sporná zmluva je vopred naformulovaná štandardná\n\n\tzmluva uzatvorená bez skutočných možností vyjednávania obsahujúca všeobecné podmienky, ktoré\n\n\tstanovovali výšku úroku, tak ako ju súd špecifikoval, teda v sume vyššej 5-násobne vzhľadom na\n\n\taktuálnu úrokovú sadzbu obchodných bánk. Podľa názoru súdu vzhľadom na percentuálne porovnanie\n\n\ttýchto údajov to predstavuje neprimeranú podmienku nekalej povahy. Súd pri porovnaní tejto\n\n\tskutočnosti vychádzal aj z prípadu, ktorý prejednával Súdny dvor EÚ, kde španielska banka poskytla\n\n\t28.05.2007, úver vo výške 30.000 Eur na potreby domácnosti s nominálnou úrokovou sadzbou 7,95 %\n\n\ta RPMN činilo 8,89 %. Aj tieto skutočnosti súd bral do úvahy pri posudzovaní prípadu, a to skutočnosti,\n\n\tči možno priznať súdnu ochranu takto dojednaným odplatám. Aj keď v danej veci išlo posúdenie úroku\n\n\ta v tomto prípade o odplatu za poskytnutie úveru, ide len o iné pojmy na ten istý inštitút.\n\n\n\n\tPri posudzovaní týchto otázok je nutné mať na pamäti, že systém ochrany zavedený smernicou 93/13\n\n\tvychádza z myšlienky, že spotrebiteľ sa v porovnaní s predajcom alebo dodávateľom nachádza v\n\n\tznevýhodnenom postavení, pokiaľ ide o vyjednávaciu silu ako aj o úroveň informovanosti a táto situácia\n\n\tho vedie k tomu, že pristúpi na podmienky vopred pripravené predajcom alebo dodávateľom bez toho,\n\n\taby mohol vplývať na ich obsah (rozsudky Oceanogrupoeditorial a Salvat Editores...). Vzhľadom na\n\n\ttakéto znevýhodnené postavenie jednej zo zmluvných strán článok VI. ods. 1 smernice zaväzuje\n\n\tčlenské štáty stanoviť, aby nekalé podmienky podľa ich vnútroštátneho práva neboli záväzné pre\n\n\tspotrebiteľa. Podľa názoru súdu práve z citovaných ustanovení Občianskeho zákonníka ohľadom\n\n\tčiastočnej neplatnosti právnych úkonov možno poskytnúť spotrebiteľovi ochranu v takýchto prípadoch\n\n\tpri takto dohodnutých úrokoch ako boli v danom prípade. Len týmto spôsobom môže byť\n\n\tkompenzovaný pozitívnym zásahom zvonka nerovný stav medzi spotrebiteľom a predajcom.\n\n\n\n\tV tomto smere súd poukazuje aj na skutočnosť, že je potrebné odkázať nielen na znenie článku VI. ods.\n\n\t1 smernice 93/13, ale aj na jej ciele a všeobecnú systematiku a je nepochybná konštantná judikatúra\n\n\tSúdneho dvora EÚ, ktorý vykladá toto ustanovenie tak, že vnútroštátnym súdom, ktoré konštatujú určitú\n\n\tnekalú povahu zmluvných podmienok, prináleží vyvodiť všetky dôsledky, ktoré z tejto skutočnosti\n\n\tvyplývajú podľa vnútroštátneho práva s cieľom ubezpečiť sa, že spotrebiteľ s touto podmienkou nie je\n\n\tviazaný.\n\n\n\n\n\n\tVzhľadom na uvedené skutočnosti preto súd považoval dojednanie medzi zmluvnými stranami ohľadom\n\n\tnákladov za neplatné, nakoľko toto je v rozpore s dobrými mravmi, pričom súd bral do úvahy aj\n\n\tskutočnosť, že vyššia miera rizika pri poskytovaní úverov zo strany nebankových subjektov odôvodňuje\n\n\takceptáciu vyššieho úroku, no v rozumnej miere. Podľa názoru súdu by rozumnou mierou pri akceptácii\n\n\tvyššieho rizika bola sadzba stanovená maximálne v rozsahu do 50 % nad úrokovú sadzbu poskytovanú\n\n\tobchodnými bankami, čo však v danom prípade dodržané nebolo. Jediným cieľom je neprimerane\n\n\tzvyšovať svoj zisk na úkor spotrebiteľov, čím dochádza k narúšaniu dôvery spotrebiteľov v spravodlivé\n\n\ta efektívne fungovanie služieb v tejto sfére.\n\n\n\n\tPokiaľ došlo k plneniu z neplatného právneho úkonu v zmysle Občianskeho zákonníka je každý z\n\n\túčastníkov povinný vrátiť druhému všetko, čo podľa nej dostal. Z predmetnej zmluvy obdržal odporca\n\n\tsumu 200 Eur, z čoho nesplatil nič. Súd považoval za právne dôvodné zaviazať odporcu v zmysle\n\n\tcitovaných ustanovení Občianskeho zákonníka na zaplatenie dlhu 200 Eur.\n\n\n\n\tPodľa § 160 ods. 1 O.s.p. vzhľadom na sociálnu situáciu odporcu súd povolil splácanie predmetného\n\n\tdlhu v splátkach po 15 Eur mesačne tak, aby bola zachovaná schopnosť odporcu zabezpečiť svoje\n\n\tzákladné životné potreby. Vzhľadom na charakter činnosti navrhovateľa, a to poskytovanie splátok, súd\n\n\tmá za to, že takéto povolenie splátok nemôže podstatným spôsobom zasiahnuť do ekonomickej sféry\n\n\tnavrhovateľa.\n\n\n\n\n\n\tVýrok o trovách konania vyplýva z § 142 ods. 2 O.s.p., keď súd, vzhľadom na čiastočný úspech oboch\n\n\tstrán, vyslovil, že žiaden z účastníkov nemá právo na náhradu trov konania.\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie do 15 dní odo\n\n\tdňa jeho doručenia cestou tunajšieho súdu na Krajský súd\n\n\tv Prešove.\n\n\n\n\tPodľa § 205 ods. 1 O.s.p. v odvolaní sa má popri všeobecných\n\n\tnáležitostiach ( 42 ods. 3 O.s.p. ) uviesť, proti ktorému rozhodnutiu\n\n\tsmeruje, v akom rozsahu sa napáda, v čom sa toto rozhodnutie\n\n\talebo postup súdu považuje za nesprávny a čoho sa odvolateľ\n\n\tdomáha.\n\n\n\n\n\n\tPodľa § 205 ods. 2 O.s.p. odvolanie proti rozsudku alebo\n\n\tuzneseniu, ktorým bolo rozhodnuté vo veci samej, možno\n\n\todôvodniť len tým, že v konaní došlo k vadám uvedeným v § 221\n\n\tO.s.p.\n\n\n\n\n\n\ta) konanie má inú vadu, ktorá mohla mať za následok nesprávne rozhodnutie vo veci,\n\n\tb) súd prvého stupňa neúplne zistil skutkový stav veci, pretože nevykonal navrhnuté dôkazy, potrebné\n\n\tna zistenie rozhodujúcich skutočností\n\n\tc) súd prvého stupňa dospel na základe vykonaných dôkazov k nesprávnym skutkovým zisteniam,\n\n\td) doteraz zistený skutkový stav neobstojí, pretože sú tu ďalšie skutočnosti alebo dôkazy, ktoré doteraz\n\n\tneboli uplatnené ( § 205a O.s.p. ),\n\n\te) rozhodnutie súdu prvého stupňa vychádza z nesprávneho právneho posúdenia veci.\n\n\n\n\tPodľa § 205 ods. 3 O.s.p. rozsah, v akom sa rozhodnutie napáda a dôvody odvolania môže odvolateľ\n\n\trozšíriť len do uplynutia lehoty na odvolania.\n\n\n\n\tPodľa § 251 ods. 1 O.s.p., ak povinný dobrovoľne nesplní, čo mu ukladá vykonateľné rozhodnutie,\n\n\toprávnený môže podať návrh na vykonanie exekúcie podľa osobitného zákona, ak ide o rozhodnutie o\n\n\tvýchove maloletých detí, návrh na súdny výkon rozhodnutia.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}