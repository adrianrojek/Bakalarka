{"sud_guid": "", "sud_typ": "", "sud_nazov": "Okresný súd Považská Bystrica", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "8C/24/2015", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Považská Bystrica\n\nSpisová značka:                      8C/24/2015\n\nIdentifikačné číslo súdneho spisu:   3714211687\n\nDátum vydania rozhodnutia:           09. 11. 2015\n\nMeno a priezvisko sudcu, VSÚ:        JUDr. Anna Irikovská\n\nECLI:                                ECLI:SK:OSPB:2015:3714211687.5\n\n\n\n\n\n\tRozhodnutie\n\n\n\n\tOkresný súd Považská Bystrica sudkyňa JUDr. Anna Kutišová v právnej veci navrhovateľa: Friendly\n\n\tFinance Slovakia, s.r.o., IČO: 47243368, Hlavná 104, Košice, právne zastúpeného Mgr. Henrichom\n\n\tSchindlerom, advokátom so sídlom Janka Kráľa 7, Banská Bystrica; proti odporcovi: C. G., T..\n\n\tXX.XX.XXXX, trvale bytom S. XX, t. č. na neznámom mieste, v konaní zastúpený procesnou\n\n\topatrovníčkou S. W., pracovníčkou tunajšieho súdu, o zaplatenie 491,06 € s príslušenstvom, takto\n\n\n\n\trozhodol:\n\n\n\n\n\n\tOdporca je p o v i n n ý zaplatiť navrhovateľovi 456,06 eur s 5,25 % úrokom z omeškania ročne od\n\n\t12. 11. 2013 a nahradiť mu trovy konania vo výške 27,- € a trovy právneho zastúpenia vo výške 82,48\n\n\t€ do 3 dní od právoplatnosti rozsudku.\n\n\n\n\tVo zvyšku súd návrh zamieta.\n\n\n\n\todôvodnenie:\n\n\n\n\n\n\tNavrhovateľ sa proti odporcovi domáhal zaplatenia sumy 491,06 € s úrokom z omeškania 5,25 % ročne\n\n\tzo sumy 456,06 € od 12.11.2013 do zaplatenia. Svoj návrh odôvodnil tým, že dňa 11.10.2013 uzatvoril\n\n\trámcovú zmluvu o poskytnutí spotrebiteľského úveru, iného úveru a pôžičky (ďalej len rámcová zmluva)\n\n\ta zároveň zmluvu o poskytnutí spotrebiteľského úveru (ďalej len zmluva), tým, že odporca prijal návrh\n\n\trámcovej zmluvy a zmluvy zo strany navrhovateľa, na základe čoho mu navrhovateľ poskytol krátkodobý\n\n\tbezúčelový bezúročný úver vo výške istiny 350,- €. Odporca sa zaviazal vrátiť navrhovateľovi celkom\n\n\tsumu 456,06 €, čo tvorí súčet istiny a celkových nákladov za poskytnutie úveru vyjadrených pevnou\n\n\tsumou vo výške 106,06 €. Nakoľko odporca nevrátil dlžnú sumu včas, vznikol navrhovateľovi nárok na\n\n\túrok z omeškania. Vzhľadom k tomu, že bol odporca v omeškaní, ho navrhovateľ vyzval písomnými\n\n\tvýzvami, aby zaplatil svoj záväzok. V zmysle čl. IV bod 5 rámcovej zmluvy si navrhovateľ voči odporcovi\n\n\tuplatňuje náhradu skutočne vynaložených nákladov vo výške 35,- €, pričom odporca bol pred uzavretím\n\n\tzmlúv o výške poplatkov riadne poučený.\n\n\n\n\tSúd vo veci rozhodol platobným rozkazom č.k. 8Ro/243/2014-18 zo dňa 24.11.2014, ktorým vyhovel\n\n\tnávrhu v celom rozsahu, no nakoľko bol pobyt odporcu neznámy uznesením č.k. 8C/24/2015-52 zo dňa\n\n\t21.09.2015 odporcovi ustanovil opatrovníka v osobe S. W., pracovníčky tunajšieho súdu.\n\n\n\n\tOdporca ani jeho opatrovníčka sa k podanému návrhu písomne nevyjadrili.\n\n\n\n\tSúd vec prejednal na pojednávaní dňa 9.11.2015 v neprítomnosti oboch účastníkov konania a ich\n\n\tzástupcov, vykonal dokazovanie oboznámením návrhu na začatie konania, rámcovej zmluvy, zmluvy,\n\n\tvýpisu z účtu navrhovateľa, upomienok ako aj ďalších listinných dôkazov a zistil nasledovný skutkový\n\n\tstav:\n\n\n\n\n\n\tDňa 11.10.2013 uzavrel odporca s navrhovateľom rámcovú zmluvu, ktorá rámcovo upravovala práva\n\n\ta povinnosti zmluvných strán bližšie upravené v zmluve. V tejto zmluve je odporca označený svojim\n\n\tmenom, priezviskom, no najmä jeho IP adresou - XXX.XX.XX.XXX. Ako prihlasovacie meno odporcu\n\n\tbola uvedená jeho emailová adresa - G..C.(Z.)K..X..\n\n\n\n\tPodľa čl. IV bodu 5 rámcovej zmluvy v prípade omeškania klienta so splátkami úveru je klient povinný\n\n\tzaplatiť veriteľovi skutočne vynaložené náklady spojené s ich vymáhaním. Konkrétne sa jedná o\n\n\tpersonálne náklady, náklady na prevádzku kancelárie, náklady na telefonické výzvy, SMS, emailové\n\n\tsprávy, písomné výzvy, ako aj ďalšie náklady vynaložené veriteľom z dôvodu omeškania klienta. Tieto\n\n\tnáklady sú vyrátané nasledovne:\n\n\ta) Spracovanie a urgencie pri omeškaní s úhradou úveru vrátane vypracovania 1. upomienky - 15,- €,\n\n\tb) Spracovanie a urgencie pri omeškaní s úhradou úveru vrátane vypracovania 2. upomienky - ďalších\n\n\t10,- €,\n\n\tc) Spracovanie a urgencie pri omeškaní s úhradou úveru vrátane vypracovania 3. upomienky - ďalších\n\n\t10,- €,\n\n\td) Spracovanie a urgencie pri omeškaní s úhradou úveru vrátane vypracovania 4 a prípravy prípadu na\n\n\tpredanie externej inkasnej spoločnosti - ďalších 30,- €.\n\n\n\n\tToho istého dňa uzavreli účastníci zmluvu o úvere. Na základe tejto zmluvy poskytol navrhovateľ\n\n\todporcovi úver vo výške 350,- €, ktorý sa odporca zaviazal splatiť do 11.11.2013. Odporca sa zaviazal\n\n\tzaplatiť aj poplatok vo výške 106,60 €, teda celkom sa zaviazal vrátiť 456,06 €. Aj na tejto zmluve je\n\n\tuvedené meno a priezvisko odporcu, jeho IP adresa a mailová adresa.\n\n\n\n\tPodľa výpisu z účtu navrhovateľa, tento dňa 11.10.2013 vyplatil 350,- € na účet odporcu.\n\n\n\n\tNavrhovateľ vyzval odporcu na zaplatenie dlžnej sumy dňa 18.11.2013, 25.11.2013, 30.11.2013 a\n\n\t9.12.2013.\n\n\n\n\n\n\tPodľa § 1 ods. 3 písm. l) zákona o spotrebiteľských úveroch Spotrebiteľským úverom nie sú: úver, ktorý\n\n\tsa musí splatiť v lehote nepresahujúcej tri mesiace.\n\n\n\n\tPodľa § 497 Obchodného zákonníka Zmluvou o úvere sa zaväzuje veriteľ, že na požiadanie dlžníka\n\n\tposkytne v jeho prospech peňažné prostriedky do určitej sumy, a dlžník sa zaväzuje poskytnuté peňažné\n\n\tprostriedky vrátiť a zaplatiť úroky.\n\n\n\n\tPodľa § 121 ods. 3 Občianskeho zákonníka Príslušenstvom pohľadávky sú úroky, úroky z omeškania,\n\n\tpoplatok z omeškania a náklady spojené s jej uplatnením.\n\n\n\n\tZ vykonaného dokazovania má súd za preukázané, že medzi účastníkmi konania vznikol záväzkový\n\n\tzmluvný vzťah, predmetom ktorého bola povinnosť navrhovateľa vyplatiť odporcovi sumu 350,- €, pričom\n\n\todporca mal navrhovateľovi vrátiť celkom sumu 456,06 € v lehote 31 dní od uzavretia zmluvy. Uvedený\n\n\tzmluvný vzťah považoval súd za zmluvu o úvere. Vzhľadom na lehotu splatnosti úveru nemožno na\n\n\ttento zmluvný vzťah aplikovať zákon o spotrebiteľských úveroch.\n\n\n\n\tDohodnutá RPMN sa môže javiť ako vysoká, ale podľa súdu je potrebné zohľadniť dobu, na ktorú bol\n\n\túver poskytnutý (31 dní), výšku istinu poskytnutého úveru (350,- €), pričom vo všeobecnosti čím je doba\n\n\tsplatnosti dlhšia a vyplatená istina vyššia, tým je RPMN nižšia. Ďalej súd prihliadol aj na to, že údaje\n\n\to výške RPMN aj odplaty boli v zmluve uvedené zrozumiteľným spôsobom. Nakoniec súd prihliadol na\n\n\tto, že tým, že odporca nezaplatil úver ani 1 rok po jeho vyplatení, došlo k faktickému predĺženiu lehoty\n\n\tsplatnosti, následkom čoho je RPMN vlastne nižšie.\n\n\n\n\tZ vykonaného dokazovania ďalej vyplýva, že hoci si navrhovateľ svoje zmluvné povinnosti splnil a istinu\n\n\túveru vyplatil na účet odporcu, odporca si svoje zmluvné povinnosti nesplnil a navrhovateľovi nič nevrátil.\n\n\tTu súd podotýka, že je povinnosťou odporcu preukázať, že zaplatil aspoň časť žalovanej sumy, lebo\n\n\tnavrhovateľ nemôže preukázať, že mu odporca nič nezaplatil. Odporca však nepreukázal ani čiastočnú\n\n\tplatbu.\n\n\n\n\n\n\tVzhľadom na uvedené súd uložil odporcovi, aby zaplatil navrhovateľovi sumu 456,06 €.\n\n\tĎalej si navrhovateľ proti odporcovi uplatňuje aj náhradu vynaložených nákladov na vymáhanie jeho\n\n\tnároku vo výške 35,- €. Avšak vyhotovenie predmetných upomienok spočívalo len vo vytlačení vopred\n\n\tpripravených tlačív, a teda súd pochybuje, že by tieto náklady dosahovali uplatnenú výšku. navrhovateľ\n\n\tjednoznačne nešpecifikoval, ako k danej sume došiel, len všeobecne si uvedenú sumu uplatnil ako\n\n\t„ skutočne vynaložené náklady „, ktoré však žiadnym spôsobom nešpecifikoval a ani nepreukázal.\n\n\tVzhľadom na uvedené ich súd nepriznal a v tejto časti návrh zamietol.\n\n\n\n\tPodľa § 517 ods. 2 Občianskeho zákonníka Ak ide o omeškanie s plnením peňažného dlhu, má veriteľ\n\n\tprávo požadovať od dlžníka popri plnení úroky z omeškania, ak nie je podľa tohto zákona povinný\n\n\tplatiť poplatok z omeškania; výšku úrokov z omeškania a poplatku z omeškania ustanovuje vykonávací\n\n\tpredpis.\n\n\n\n\n\n\tPodľa § 3 nariadenia vlády SR č. 87/1995 Z.z. výška úrokov z omeškania je o päť percentuálnych bodov\n\n\tvyššia ako základná úroková sadzba Európskej centrálnej banky platná k prvému dňu omeškania s\n\n\tplnením peňažného dlhu.\n\n\n\n\tNavrhovateľ si v návrhu uplatnil aj úroky z omeškania. je nesporné, že odporca sa dostal do omeškania\n\n\t12.11.2013, čo bol deň nasledujúci po dni splatnosti úveru. K prvému dňu omeškania bola základná\n\n\túroková sadzba ECB 0,25 %, preto súd priznal úrok z omeškania vo výške 5,25 % zo sumy, s ktorou\n\n\tbol odporca v omeškaní (456,06 €) od prvého dňa omeškania (12.11.2013). Zo zvyšnej uplatnenej sumy\n\n\t( 35,- € ) súd úrok z omeškania nepriznal, pretože súd ustálil, že navrhovateľovi nevznikol nárok na\n\n\tzaplatenie skutočne vynaložených nákladov za upomienky , a teda navrhovateľ nemá ani nárok za\n\n\tplatenie úroku z omeškania z uplatnených nákladov.\n\n\n\n\tO náhrade trov konania rozhodol súd podľa § 142 ods. 3 O.s.p., pretože navrhovateľ mal v konaní\n\n\tprevažný úspech a jeho neúspech je len nepatrný (7,67 % z predmetu konania). Preto mu súd priznal\n\n\tplnú náhradu trov konania.\n\n\n\n\tNavrhovateľovi počas konania vznikli trovy titulom zaplateného súdneho poplatku 27,- € a titulom trov\n\n\tprávneho zastúpenia vo výške 82,48 €, ktoré mu vznikli za 2 úkony právnej služby (príprava a prevzatie\n\n\tprávneho zastúpenia a podanie na súd vo veci samej) á 33,20 € a 2 x RP za rok 2014 á 8,04 €.\n\n\n\n\tPoučenie:\n\n\n\n\n\n\tProti tomuto rozhodnutiu je prípustné odvolanie v lehote 15 dní odo dňa jeho doručenia cestou tunajšieho\n\n\tsúdu na Krajský súd do Trenčína, písomne v dvoch vyhotoveniach.\n\n\n\n\tZ odvolania musí byť zjavné, ktorému súdu je určené, kto ho robí, ktorej veci sa týka a čo sleduje, musí\n\n\tbyť uvedené proti ktorému rozhodnutiu smeruje, a v akom rozsahu sa napáda, v čom sa toto rozhodnutie\n\n\talebo postup súdu považuje za nesprávny a čoho sa odvolateľ domáha a musí byť podpísané a\n\n\tdatované.\n\n\n\n\n\n\tOdvolanie treba predložiť s potrebným počtom rovnopisov a príloh tak, aby jeden rovnopis zostal na súde\n\n\ta každý účastník dostal jeden rovnopis s prílohami. Ak účastník nepredloží potrebný počet rovnopisov\n\n\ta príloh, súd vyhotoví kópie na jeho trovy.\n\n\n\n\tOdvolanie proti rozsudku alebo uzneseniu, ktorým bolo rozhodnuté vo veci samej, možno zdôvodniť\n\n\tlen tým, že: a/ v konaní došlo k vadám uvedeným v § 221 ods. 1, za b/ konanie má inú vadu, ktorá\n\n\tmohla mať za následok nesprávne rozhodnutie vo veci, c/ súd prvého stupňa neúplne zistil skutkový\n\n\tstav veci, pretože nevykonal navrhnuté dôkazy, potrebné na zistenie rozhodujúcich skutočností, d/ súd\n\n\tprvého stupňa dospel na základe vykonaných dôkazov k nesprávnym skutkovým zisteniam, e/ doteraz\n\n\tzistený skutkový stav neobstojí, pretože sú tu ďalšie skutočnosti alebo iné dôkazy, ktoré doteraz neboli\n\n\tuplatnené /§205a/, f/ rozhodnutie súdu vychádza z nesprávneho právneho posúdenia veci.\n\n\n\n\tAk povinný dobrovoľne nesplní, čo mu ukladá vykonateľné rozhodnutie, oprávnený môže podať návrh\n\n\tna vykonanie exekúcie podľa osobitného predpisu.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}