{"sud_guid": "", "sud_typ": "", "sud_nazov": "Okresný súd Skalica", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "3C/29/2015", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Skalica\n\nSpisová značka:                      3C/29/2015\n\nIdentifikačné číslo súdneho spisu:   2715200817\n\nDátum vydania rozhodnutia:           26. 04. 2017\n\nMeno a priezvisko sudcu, VSÚ:        JUDr. Janka Butašová\n\nECLI:                                ECLI:SK:OSSI:2017:2715200817.2\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Skalica sudkyňou JUDr. Jankou Butašovou v právnej veci žalobcu KESIDY, s.r.o., so sídlom\n\n\tna Sládkovičovej č. 1/1562 v Trebišove, IČO: 46 045 082, zastúpeného splnomocnencom JUDr. T.\n\n\tZaleta, advokát, s.r.o., so sídlom na Ťahanovských riadkoch č. 25 v Košiciach proti žalovanému G. P.,\n\n\tL. XX.X.XXXX, J. L. C. Č.. XXX/XX E. D., o zaplatenie 154,90 eur s príslušenstvom, takto\n\n\n\n\trozhodol:\n\n\n\n\n\n\tŽalovaný je povinný zaplatiť žalobcovi sumu 100,- eur s 5,15 % úrokom z omeškania ročne od\n\n\t01.07.2014 do zaplatenia a to všetko do troch dní od právoplatnosti tohto rozsudku.\n\n\n\n\tSúd žalobu o 26,- eur s 5,15 % úrokom z omeškania od 01.07.2014 do zaplatenia zamieta.\n\n\n\n\tŽalobcovi súd priznáva oproti žalovanému nárok na náhradu trov konania 29,10 %.\n\n\n\n\todôvodnenie:\n\n\n\n\n\n\tŽalobca svojou žalobou, doručenou Okresnému súdu Skalica dňa 16.2.2015, žiadal súd, aby uložil\n\n\tžalovanému povinnosť zaplatiť žalobcovi sumu 154,90 eur, úrok z omeškania 5,15 % ročne zo sumy\n\n\t126,- eur od 1.7.2014 do zaplatenia a náhradu trov konania. Žalobu žalobca odôvodnil tým, že\n\n\tdňa 24.3.2014 uzatvoril so žalovaným zmluvu o pôžičke, na základe ktorej poskytol žalovanému\n\n\tpôžičku vo výške 100 eur. Žalovaný sa zaviazala túto sumu vrátiť do 24.4.2014 spolu s odplatou za\n\n\tspracovanie žiadosti o pôžičku a za poskytnutie pôžičky vo výške 26 eur, táto odplata má charakter\n\n\tdohodnutých úrokov z pôžičky a bola taktiež dohodnutá písomne. Celková suma, ktorú sa žalovaný\n\n\tzaviazal v dohodnutej lehote splatiť bola 126 eur (istina + odplata). K uzavretiu zmluvy došlo tak,\n\n\tže žalovaný zvolil ním požadovanú dobu splatenia pôžičky (10,20 alebo 30 dní), vypísal a odoslal\n\n\telektronickú žiadosť o poskytnutie pôžičky prostredníctvom formulára zverejneného na webovej stránke\n\n\tžalobcu www.kesidy.sk <http://www.kesidy.sk/>, v žiadosti uviedol svoje osobné údaje a emailovú\n\n\tadresu, na ktorú mu boli následne zasielané písomnosti. Žalovaný pred odoslaním žiadosti o pôžičku\n\n\toznačením príslušného okienka na I-stránke vyjadril svoj bezvýhradný súhlas so spracovaním osobných\n\n\túdajov, potvrdil, že sa riadne oboznámil so všetkými zmluvnými podmienkami žalobcu (uverejnenými\n\n\tna I-stránke) a potvrdil, že s nimi bez výhrad a dobrovoľne súhlasí, bez potvrdenia oboznámenia\n\n\tsa s týmito skutočnosťami by automatizovaný systém I-stránky neumožnil zaslať žiadosť o pôžičku.\n\n\tŽalobca na základe jemu doručenej žiadosti žalovaného o pôžičku schválil Žiadosť o poskytnutie\n\n\tpôžičky, žalovanému vytvoril na I-stránke osobný účet dostupný výlučne žalovanému a vygeneroval mu\n\n\tprihlasovacie meno a heslo na prístup k jeho osobnému účtu. Žalobca zaslal žalovanému SMS, ktorá\n\n\tho informovala, že žiadosť o pôžičku bola schválená a že na osobný účet bol žalovanému zaslaný návrh\n\n\tzmluvy o pôžičke aj iné súvisiace dokumenty. Druhou SMS žalobca žalovanému oznamoval informácie\n\n\to prístupe k osobnému účtu, a to prihlasovacie meno a heslo - bez týchto údajov nie je možný prístup k\n\n\tosobnému účtu. Takýmto spôsobom sa zabezpečilo, že osoba, ktorá vypísala žiadosť (vrátane tel. čísla)\n\n\ta osoba, ktorej sa poskytli prihlasovacie údaje (SMS správou) a teda aj prístup k osobnému účtu a ktorej\n\n\tsa umožnilo získať pôžičku, je tá istá osoba. Na osobnom účte boli prehľadným spôsobom uvedené\n\n\tpodmienky, za ktorých by sa pôžička poskytla v prípade uzatvorenia zmluvy : údaje žalovaného, výška\n\n\tsumy, ktorú má žalovaný záujem si požičať (istina), výška odplaty za poskytnutie pôžičky (odplata),\n\n\tcelková suma, ktorá má byť vrátená, dátum splatnosti pôžičky a ročná percentuálna miera nákladov,\n\n\tna osobnom účte bol dostupný návrh zmluvy o pôžičke medzi žalobcom a žalovaným, rozhodcovská\n\n\tzmluva, zmluvné podmienky poskytované prostredníctvom internetu spoločnosťou žalobcu a štandardné\n\n\teurópske informácie o pôžičke. Automatizovaný systém I-stránky umožnil žalovanému ako žiadateľovi\n\n\to pôžičku akceptovať záväzný návrh zmluvy o pôžičke elektronickou formou až po tom, ako žalovaný\n\n\toznačením príslušných okienok na I-stránke potvrdil oboznámenie sa s obsahom a výhradný súhlas s\n\n\ttým, aby bol obsah všetkých vyššie uvedených dokumentov pre neho záväzný. Zmluva o pôžičke bola\n\n\tuzatvorená za podmienok, že požičaná istina bola 100 eur, odplata za poskytnutie pôžičky bol 26 eur\n\n\ta dátum splatnosti istiny a odplaty bol 24.4.2014. Žalovaný v stanovenej lehote dlžnú sumu žalobcovi\n\n\tnevrátil, preto mu žalobca zaslal SMS správu (1. upomienka o nezaplatení), v ktorej predĺžil v prospech\n\n\tžalovaného lehotu splatnosti o 5 dní, nakoľko žalovaný v tejto lehote nezaplatil dlh, zaslal mu žalobca\n\n\tdruhú SMS obsahujúcu 2. upomienku - výzva na zaplatenia z 30.5.2014, v ktorej ho vyzval na úhradu\n\n\tdlhu do 30.6.2014 a uplatnil si nárok na úhradu zmluvnej pokuty 15% z dlžnej sumy a nárok na úhradu\n\n\tpaušálneho režijného poplatku za administratívne a poštové náklady súvisiace s vymáhaním pohľadávky\n\n\tvo výške 10 eur. Žalovaný neuhradil ani len časť dlžnej sumy. Pohľadávka žalobcu pozostáva z istiny 100\n\n\teur, odplaty 26 eur, zmluvnej pokuty 15% z dlžnej sumy 18,90 eur, z režijného poplatku za administratívne\n\n\ta poštové služby 10 eur a úroku z omeškania 5,15% ročne zo sumy 126 eur od 1.7.2014 do zaplatenia.\n\n\tŽalobca uviedol, že pôžičky ním poskytované nemožno považovať za spotrebiteľské úvery podľa zákona\n\n\tč. 129/2010 Z.z. o spotrebiteľských úveroch a o iných úveroch a pôžičkách pre spotrebiteľov, keďže\n\n\tpodľa ô 1 ods. 3 písm. l) tohto zákona spotrebiteľským úverom nie je úver, ktorý sa musí splatiť v\n\n\tlehote nepresahujúcej 3 mesiace -, pričom žalobca poskytuje výlučne úvery/pôžičky s dobou splatnosti\n\n\t20 dní. Žalobca má postavenie tzv. „iného veriteľa“ podľa § 2 písm. c) zákona č. 129/2010 Z.z. a ním\n\n\tposkytované pôžičky majú charakter tzv. „pôžičky, ktorá nie je spotrebiteľským úverom“ podľa § 24 ods.\n\n\t1 zákona č. 129/2010 Z.z.\n\n\n\n\tŽalobca podaním, doručeným súdu dňa 18.3.2015, vzal pred prvým pojednávaním žalobu späť o\n\n\tzmluvnú pokutu vo výške 18,90 eur a o poplatok za administratívne a poštové výdavky v sume 10\n\n\teur. Okresný súd Skalica uznesením č.k. 3C/29/2015-20 z 13.4.2015, právoplatným 28.5.2015, zastavil\n\n\tkonanie čiastočne o zmluvnú pokutu 18,90 eur a o poplatok za administratívne a poštové výdavky 10 eur.\n\n\n\n\tŽalovaný sa k žalobe písomne nevyjadril.\n\n\n\n\tSúd konal podľa § 180 C.s.p. v neprítomnosti splnomocnenca žalobcu, ktorý si predvolanie riadne\n\n\tprevzal, svoju neúčasť na pojednávaní neospravedlnil a nepožiadal o odročenie pojednávania.\n\n\n\n\tSúd vykonal dokazovanie zmluvou o pôžičke, zmluvnými podmienkami pre spotrebiteľské úvery,\n\n\tdetailom obratu, 2. upomienkou - výzvou na zaplatenie, výpismi z internetových formulárov žalobcu CK\n\n\tForms - Data, výpisom z osobného účtu k pôžičke s VS XXXXXX, výsluchom žalovaného a zistil tento\n\n\tskutkový stav veci:\n\n\n\n\tZ výpisu z internetového formuláru žalobcu CK Forms -Data zo dňa 24.3.2014, ID XXXXX súd zistil,\n\n\tže žalovaný v tomto formulári uviedol výšku pôžičky 100 eur, dobu splatnosti 30 dní, že ide o druhú\n\n\tpôžičku od žalobcu. Ďalej uviedol meno a priezvisko, rodné číslo, dátum narodenia, číslo občianskeho\n\n\tpreukazu, hrubú mesačnú mzda, číslo bankového účtu, kód banky, číslo mobilného telefónu, adresu\n\n\ttrvalého pobytu a emailovú adresa.\n\n\n\n\tZ ďalšieho výpisu z internetového formuláru žalobcu CK Forms -Data zo dňa 24.3.2014, ID XXXX mal\n\n\tsúd preukázané, že vo formulári je potvrdené, že sa žalovaný oboznámil so Zmluvnými podmienkami,\n\n\ts ktorými súhlasí a akceptuje ich bez výhrad, že žalovaný súhlasí so Zmluvou o pôžičke a akceptuje\n\n\tju bez výhrad, že súhlasí s Rozhodcovskou zmluvou a akceptuje ju bez výhrad a že sa oboznámil s\n\n\tFormulárom pre štandardné informácie o pôžičke a akceptuje ich bez výhrad, v dolnej časti formuláru je\n\n\tuvedená e-mailová adresa žalovaného, variabilný symbol XXXXXX a IP adresa XXX.XX.XX.XXX.\n\n\n\n\tZ listiny Osobný účet k pôžičke s VS XXXXXX súd zistil, že ide opäť o dokument z internetovej stránky\n\n\tžalobcu. Sú v ňom menším písmom uvedené všetky údaje ako v internetovom formulári CK Forms - Data,\n\n\tokrem toho sú väčším písmom uvedené tieto údaje: variabilný symbol XXXXXX, suma 100 €, odplata\n\n\t26 €, celkom 126 €, dátum splatnosti 24.4.2014 a RPMN 1564,08%. V spodnej časti tohto dokumentu\n\n\tsú uvedené odkazy na 3 súbory, a to na Zmluvu o pôžičke, na Zmluvné podmienky a na Štandardné\n\n\teurópske informácie o pôžičke.\n\n\n\n\tZo zmluvy o pôžičke s VS XXXXXX súd vyvodil, že bola medzi žalobcom a žalovaným uzavretá dňa\n\n\t24.3.2014 zmluva, na základe ktorej žalobca poskytol žalovanému bezúročnú pôžičku vo výške 100,-\n\n\teur, ktorú sa žalovaný zaviazal vrátiť spolu s odplatou 26 eur žalobcovi do 30 dní. Zmluva obsahuje údaj\n\n\tRPMN 1564,08 %. V prípade neúhrady pôžičky riadne a včas sa klient zaväzuje uhradiť zmluvnú pokutu\n\n\t15% z dlžnej sumy. V spodnej časti zmluvy je uvedené, že klient sa oboznámil s touto zmluvou o pôžičke\n\n\tako aj s Podmienkami, ktoré tvoria neoddeliteľnú súčasť zmluvy o pôžičke, prevzal ich, porozumel im,\n\n\tsúhlasí s nimi a zaväzuje sa ich dodržiavať. Klient tiež prehlásil, že pred uzavretím zmluvy o pôžičke\n\n\tbol riadne písomne oboznámený s informáciami v zmysle § 4 ods. 1 Zákona o spotrebiteľských úveroch\n\n\tprostredníctvom Formulára pre štandardné informácie o pôžičke, ktorý mu bol doručený a tento prevzala\n\n\ta vyhlásil, že bol informovaný o práve veriteľa požadovať úrok z omeškania a zmluvnú pokutu v prípade,\n\n\tže sa omešká s vrátením pôžičky podľa čl. 6 Podmienok. Zmluva o pôžičke v spodnej časti obsahuje\n\n\tpodpisu veriteľa a v časti klient nie je žiadny podpis.\n\n\n\n\tPodľa bodu 6.2 Zmluvných podmienok pre spotrebiteľské úvery vo forme pôžičky so splatnosťou 30\n\n\tdní poskytované prostredníctvom internetu spoločnosťou KESIDY s.r.o. (ďalej len Podmienky žalobcu)\n\n\tak klient nesplní svoju povinnosť splatiť poskytnutú Pôžičku a k nej prislúchajúcu odplatu riadne a včas\n\n\tpodľa čl. 5 týchto Podmienok, veriteľ je oprávnený požadovať od klienta zaplatenie zmluvnej pokuty vo\n\n\tvýške 15 % z dlžnej sumy plus jednorazovú paušálnu náhradu 10,-eur za administratívne, poštovné\n\n\ta telekomunikačné výdavky, ktoré veriteľovi vznikli v súvislosti s kontaktovaním dlžníka a zasielaním\n\n\tupomienok. Veriteľ môže vyžadovať zaplatenie zmluvnej pokuty po uplynutí 7 dní odo dňa splatnosti\n\n\tPôžičky.\n\n\n\n\n\n\tZ detailu obratu v Slovenskej sporiteľni súd zistil, že na číslo účtu žalovaného bola dňa 24.3.2014 zaslaná\n\n\tsuma 100,- eur.\n\n\n\n\tPodľa 2. upomienky - Výzva na zaplatenie zo dňa 30.5.2014 žalobca vyzval žalovaného k úhrade sumy\n\n\t126,- eur do 30.6.2014. Suma 126,- eur pozostáva z dlžnej sumy 126,-€, zmluvnej pokuty 18,90 € a\n\n\trežijného poplatku 10,-€.\n\n\n\n\tŽalovaný vo výpovedi uviedol, že našiel ponuku žalobcu k poskytovaniu krátkodobých pôžičiek na jeden\n\n\tmesiac na internete. Telefonicky požiadal žalobcu, o poskytnutie 100,- eur. V takejto výške mu peniaze\n\n\tdošli na poštu do Skalice, pošta mu ich vyplatila. Z výsluchu žalovaného súd zistil, že nepodpisoval\n\n\tžiadnu zmluvu. Dohodol so žalobcom, že vráti 100,- eur do 30 dní. Výsluchom žalovaného sa nepodarilo\n\n\tzistiť, kedy prevzal peniaze, ani kedy so žalobcom telefonoval ohľadom poskytnutia 100,- eur. Zaplatil\n\n\tžalobcovi 10,- eur za žiadosť, aby mu predĺžil lehotu, na vrátenie 100,- eur, požadoval za poplatok 10,-\n\n\teur povoliť mu predĺžiť splatenie pôžičky 100,- eur o ďalších 30 dní. Nepamätal si žiadne dátumy, iba že\n\n\tišlo o rok 2015, kedy mal vrátiť 100,- eur o ďalších 30 dní. Nedošla mu od žalobcu žiadna písomná výzva,\n\n\tže má zaplatiť čokoľvek. Nespochybňuje, že upomienku - výzvu na zaplatenie, na ktorú nahliadol na č.l.\n\n\t12, mohol prevziať. Keď si bral úver 100,- eur, bol zamestnaný, ale mali problémy v rodine. Peniaze\n\n\tpotrebovali, aby sa niečo zaplatilo. 10,- eur zaplatil žalobcovi pred splatnosťou celej sumy. Bolo to tak,\n\n\tže si požičal 100,- eur a že zaplatí 110,- eur. Nedohadoval so žalobcom režijný poplatok. Z internetovej\n\n\tstránky vedel, že je možnosť predĺžiť čas zaplatenia za zaplatenie 10,- eur. So zaplatením žalobcom\n\n\tžalovanej sumy súhlasil a požadoval povoliť 2-3 mesačné splátky, poukázať ich mienil žalobcovi po\n\n\t50,- eur k 18-temu, 19-temu dňu v mesiaci.\n\n\n\n\tPodľa § 657 Občianskeho zákonníka v znení účinnom ku dňu uzatvorenia zmluvy o pôžičke medzi\n\n\tstranami zmluvou o pôžičke prenecháva veriteľ dlžníkovi veci určené podľa druhu, najmä peniaze, a\n\n\tdlžník sa zaväzuje vrátiť po uplynutí dohodnutej doby veci rovnakého druhu.\n\n\n\n\tPodľa § 658 ods. 1 Občianskeho zákonníka pri peňažnej pôžičke možno dohodnúť úroky.\n\n\n\n\tPodľa § 39 Občianskeho zákonníka neplatný je právny úkon, ktorý svojim obsahom alebo účelom\n\n\todporuje zákonu alebo ho obchádza alebo sa prieči dobrým mravom.\n\n\tPodľa § 40 ods.4 Občianskeho zákonníka písomná forma je zachovaná, ak je právny úkon urobený\n\n\ttelegraficky, ďalekopisom alebo elektronickými prostriedkami, ktoré umožňujú zachytenie obsahu\n\n\tprávneho úkonu a určenie osoby, ktorá právny úkon urobila. Písomná forma je zachovaná vždy, ak\n\n\tprávny úkon urobený elektronickými prostriedkami je podpísaný zaručeným elektronickým podpisom\n\n\talebo zaručenou elektronickou pečaťou.\n\n\n\n\tPodľa § 1 ods. 2 zákona č. 129/2010 Z.z. o spotrebiteľských úveroch a o iných úveroch a pôžičkách pre\n\n\tspotrebiteľov a o zmene a doplnení niektorých zákonov v znení účinnom v čase uzatvorenia úverovej\n\n\tzmluvy (ďalej len zákon o spotrebiteľských úveroch), spotrebiteľským úverom na účely tohto zákona\n\n\tje dočasné poskytnutie peňažných prostriedkov na základe zmluvy o spotrebiteľskom úvere vo forme\n\n\tpôžičky, úveru, odloženej platby alebo obdobnej finančnej pomoci poskytnutej veriteľom spotrebiteľovi.\n\n\n\n\tPodľa § 1 ods. 3 písm. l) zákona o spotrebiteľských úveroch spotrebiteľským úverom nie je úver, ktorý\n\n\tsa musí splatiť v lehote nepresahujúcej tri mesiace.\n\n\n\n\tPodľa § 2 písm. a), b), c) a d) zákona o spotrebiteľských úveroch na účely tohto zákona sa rozumie\n\n\ta) spotrebiteľom fyzická osoba, ktorej je ponúkaný alebo bol poskytnutý spotrebiteľský úver na iný účel\n\n\tako na výkon zamestnania, povolania alebo podnikania, b) veriteľom fyzická osoba alebo právnická\n\n\tosoba, ktorá ponúka alebo poskytuje spotrebiteľský úver v rámci svojej podnikateľskej činnosti, c) iným\n\n\tveriteľom fyzická osoba alebo právnická osoba, ktorá ponúka alebo poskytuje úvery alebo pôžičky,\n\n\tktoré nie sú spotrebiteľským úverom, v rámci svojej podnikateľskej činnosti, s výnimkou banky, pobočky\n\n\tzahraničnej banky a finančnej inštitúcie podľa osobitného predpisu, d) zmluvou o spotrebiteľskom úvere\n\n\tzmluva, ktorou sa veriteľ zaväzuje poskytnúť spotrebiteľovi spotrebiteľský úver a spotrebiteľ sa zaväzuje\n\n\tposkytnuté peňažné prostriedky vrátiť a zaplatiť celkové náklady spotrebiteľa spojené so spotrebiteľským\n\n\túverom.\n\n\n\n\n\n\tPodľa § 9 ods. 2 písm. a), i), y) zákona o spotrebiteľských úveroch zmluva o spotrebiteľskom úvere\n\n\tokrem všeobecných náležitostí podľa Občianskeho zákonníka musí obsahovať tieto náležitosti: a)\n\n\tdruh spotrebiteľského úveru, i) úrokovú sadzbu spotrebiteľského úveru, podmienky, ktoré upravujú\n\n\tjej uplatňovanie, index alebo referenčnú úrokovú sadzbu, na ktorý je výška úrokovej sadzby\n\n\tspotrebiteľského úveru naviazaná, ako aj časové obdobia, v ktorých dochádza k zmene výšky úrokovej\n\n\tsadzby spotrebiteľského úveru, podmienky a spôsob vykonania tejto zmeny; ak sa za rôznych\n\n\tpodmienok uplatňujú rôzne úrokové sadzby spotrebiteľského úveru, uvádzajú sa tieto informácie o\n\n\tvšetkých uplatniteľných úrokových sadzbách spotrebiteľského úveru, y) priemernú hodnotu ročnej\n\n\tpercentuálnej miery nákladov na príslušný spotrebiteľský úver platnú k dňu podpisu zmluvy o\n\n\tspotrebiteľskom úvere, zverejnenú podľa § 21 ods. 2 za príslušný kalendárny štvrťrok; platnou\n\n\tpriemernou hodnotou ročnej percentuálnej miery nákladov na príslušný spotrebiteľský úver pri zmluvách\n\n\to spotrebiteľskom úvere uzatvorených do 15 kalendárnych dní po zverejnení priemernej hodnoty\n\n\tročnej percentuálnej miery nákladov za príslušný kalendárny štvrťrok je priemerná hodnota ročnej\n\n\tpercentuálnej miery nákladov na príslušný spotrebiteľský úver za predchádzajúci kalendárny štvrťrok.\n\n\n\n\tPodľa § 11 ods. 1 písm. b) zákona o spotrebiteľských úveroch poskytnutý spotrebiteľský úver sa považuje\n\n\tza bezúročný a bez poplatkov, ak zmluva o spotrebiteľskom úvere neobsahuje náležitosti podľa § 9 ods.\n\n\t2 písm. a) až k), r) a y),\n\n\n\n\tPodľa § 24 ods. 1 zákona o spotrebiteľských úveroch, na iných veriteľov a na zmluvy o úvere alebo\n\n\tpôžičke, ktoré nie sú spotrebiteľským úverom a ktoré sú poskytované inými veriteľmi spotrebiteľom, sa\n\n\tvzťahujú ustanovenia § 1 ods. 2 druhej vety, § 2, 3, 4, 6, § 7 ods. 1, 2, 15 až 17, § 8, 8a, § 9 ods. 1,\n\n\t2 písm. a) až z), ods. 9 až 11, § 11, 12, 14, 16, 17, 19, § 20 ods. 2 až 8, § 23 a 25.\n\n\n\n\tPodľa § 2 zákona č. 266/2005 Z.z. o ochrane spotrebiteľa pri finančných službách na diaľku a o\n\n\tzmene a doplnení niektorých zákonov, na účely tohto zákona sa rozumie a) zmluvou na diaľku\n\n\tzmluva medzi dodávateľom a spotrebiteľom o poskytnutí finančnej služby výlučne prostredníctvom\n\n\tprostriedkov diaľkovej komunikácie, b) finančnou službou služba poskytovaná1. poisťovňou, poisťovňou\n\n\tz iného členského štátu, zahraničnou poisťovňou alebo ich pobočkami, 2. obchodníkom s cennými\n\n\tpapiermi, zahraničným obchodníkom s cennými papiermi, pobočkou zahraničného obchodníka s\n\n\tcennými papiermi, 3. správcovskou spoločnosťou, zahraničnou správcovskou spoločnosťou, pobočkou\n\n\tzahraničnej správcovskej spoločnosti, 4. bankou, zahraničnou bankou, pobočkou zahraničnej banky,5.\n\n\tdoplnkovou dôchodkovou spoločnosťou,6. inštitúciou elektronických peňazí, zahraničnou inštitúciou\n\n\telektronických peňazí, pobočkou zahraničnej inštitúcie elektronických peňazí,7. veriteľom, ktorý\n\n\tposkytuje spotrebiteľský úver v rámci svojho podnikania, alebo8. inou osobou s obdobným predmetom\n\n\tčinnosti, ako majú osoby uvedené v prvom až siedmom bode, c) dodávateľom osoba, ktorá je v\n\n\trámci svojho podnikania zmluvným poskytovateľom finančných služieb prostredníctvom prostriedkov\n\n\tdiaľkovej komunikácie na základe zmluvy na diaľku, d) spotrebiteľom fyzická osoba, ktorej sa výlučne\n\n\tna osobnú spotrebu poskytujú finančné služby na základe zmluvy na diaľku a ktorá pri jej uzavieraní\n\n\ta plnení nekoná v rámci svojho zamestnania, povolania alebo podnikania, e) prostriedkom diaľkovej\n\n\tkomunikácie prostriedok, ktorý bez súčasného fyzického kontaktu dodávateľa a spotrebiteľa možno\n\n\tpoužiť pri poskytovaní finančnej služby na diaľku, najmä elektronická pošta, telefón, fax, adresný\n\n\tlist, ponukový katalóg, f) trvanlivým médiom nástroj alebo technický prostriedok, ktorý umožňuje\n\n\tspotrebiteľovi uchovať jemu adresovanú informáciu spôsobom umožňujúcim použitie tejto informácie\n\n\tv budúcnosti na účely, ktoré plní táto informácia, a umožňujúcim nezmenené reprodukovanie uloženej\n\n\tinformácie, najmä technický nosič informácií, g) prevádzkovateľom prevádzkovateľ alebo poskytovateľ\n\n\tprostriedku diaľkovej komunikácie, ktorý v rámci svojho podnikania sprístupňuje jeden alebo viacero\n\n\tprostriedkov diaľkovej komunikácie na použitie dodávateľovi.\n\n\n\n\tPodľa § 52 ods. 1-4 Občianskeho zákonníka v čase účinnom v čase uzatvorenia zmluvy o pôžičke\n\n\t(ďalej len „Občiansky zákonník“) spotrebiteľskou zmluvou je každá zmluva bez ohľadu na právnu formu,\n\n\tktorú uzatvára dodávateľ so spotrebiteľom. Ustanovenia o spotrebiteľských zmluvách, ako aj všetky\n\n\tiné ustanovenia upravujúce právne vzťahy, ktorých účastníkom je spotrebiteľ, použijú sa vždy, ak je\n\n\tto na prospech zmluvnej strany, ktorá je spotrebiteľom. Odlišné zmluvné dojednania alebo dohody,\n\n\tktorých obsahom alebo účelom je obchádzanie tohto ustanovenia, sú neplatné. Dodávateľ je osoba,\n\n\tktorá pri uzatváraní a plnení spotrebiteľskej zmluvy koná v rámci predmetu svojej obchodnej alebo inej\n\n\tpodnikateľskej činnosti. Spotrebiteľ je fyzická osoba, ktorá pri uzatváraní a plnení spotrebiteľskej zmluvy\n\n\tnekoná v rámci predmetu svojej obchodnej činnosti alebo inej podnikateľskej činnosti.\n\n\n\n\tPodľa § 517 ods. 1 prvá veta, ods. 2 Občianskeho zákonníka (ďalej len „OZ“), dlžník, ktorý svoj dlh\n\n\triadne a včas nesplní, je v omeškaní, ods. 2 ak ide o omeškanie s plnením peňažného dlhu, má veriteľ\n\n\tprávo požadovať od dlžníka popri plnení úroky z omeškania, ak nie je podľa tohto zákona povinný\n\n\tplatiť poplatok z omeškania; výšku úrokov z omeškania a poplatku z omeškania ustanovuje vykonávací\n\n\tpredpis.\n\n\n\n\n\n\tPodľa § 3 ods. 1 Nariadenia vlády SR č. 87/1995 Z.z. účinného od 1.2.2013, výška úrokov z omeškania\n\n\tje o päť percentuálnych bodov vyššia ako základná úroková sadzba Európskej centrálnej banky platná\n\n\tk prvému dňu omeškania s plnením peňažného dlhu.\n\n\n\n\tZ vykonaného dokazovania , a to v rozsudku uvedenými listinnými dôkazmi a výsluchom žalovaného\n\n\tmal súd preukázané, že žaloba bola podaná dôvodne len čiastočne, a to v časti nároku na zaplatenie\n\n\tneuhradenej časti istiny pôžičky spolu s úrokom z omeškania z tejto sumy. Podľa § 1 ods. 2 zákona\n\n\to spotrebiteľských úveroch spotrebiteľským úverom na účely tohto zákona je dočasné poskytnutie\n\n\tpeňažných prostriedkov aj vo forme pôžičky. Prihliadnuc na § 1 ods. 3 písm. l) zákona o spotrebiteľských\n\n\túveroch, v prejednávanej veci sa nejedná o spotrebiteľský úver podľa zákona o spotrebiteľských\n\n\túveroch, keďže sa mal úver splatiť v lehote, ktorá nepresahuje tri mesiace. Zároveň však platí\n\n\tustanovenie § 24 ods. 1 zákona o spotrebiteľských úveroch, podľa ktorého na iných veriteľov a na\n\n\tzmluvy o úvere alebo pôžičke, ktoré nie sú spotrebiteľským úverom a ktoré sú poskytované inými\n\n\tveriteľmi spotrebiteľom, sa vzťahujú ustanovenia § 1 ods. 2 druhá veta, § 2,3 a 4, § 6 až 8, § 9\n\n\tods. 1,2,9, a 10, § 11,12,14,16,17,19,23 a 25 tohto paragrafu. Vzhľadom k uvedenému súd podrobil\n\n\tzmluvu o pôžičke posúdeniu, či bola zmluva o pôžičke platne uzatvorená a či obsahovala náležitosti\n\n\tvyžadované podľa § 9 ods. 2 zákona o spotrebiteľských zmluvách. Súd mal listinnými dôkazmi ako aj\n\n\tvýpoveďou žalovaného preukázané, že žalobca so žalovaným uzavrel bezúročnú zmluvu o pôžičke,\n\n\tna základe ktorej poskytol žalobca žalovanému peňažné prostriedky v sume 100,- eur. Uvedený vzťah\n\n\tzmluvných strán je potrebné posúdiť podľa § 657 a § 658 Občianskeho zákonníka. Žalovaný sa zaviazal\n\n\tvrátiť žalobcovi požičané peňažné prostriedky jednorazovo v sume 100 eur do 30 dní od poskytnutia\n\n\tpôžičky. Súd mal preukázané výsluchom žalovaného, že si povinnosť dlžníka vrátiť požičané peňažné\n\n\tprostriedky veriteľovi (žalobcovi) v lehote splatnosti nesplnil. Žalobca preukázal, že došlo k platnému\n\n\tuzavretiu zmluvy o pôžičke so všetkými podstatnými náležitosťami zmluvy, teda došlo k reálnemu\n\n\tposkytnutiu druhovo určenej veci, v tomto prípade peňažných prostriedkov, žalovanému žalobcom a\n\n\tžalovaný mal povinnosť vrátiť žalobcovi veci rovnako druhu, teda peňažné prostriedky, a bola dohodnutá\n\n\taj doba, po uplynutí ktorej mal žalovaný splniť túto povinnosť. Nakoľko žalobca preukázal , že splnil svoj\n\n\tzáväzok zo zmluvy o pôžičke a poskytol žalovanému peňažné prostriedky v sume 100 eur, žalovaný\n\n\tpeniaze prijal a nevrátil ani do dohodnutej doby do 24.4.2014, zaviazal súd žalovaného na splnenie\n\n\tpovinnosti zaplatiť žalobcovi sumu 100 eur.\n\n\n\n\tV časti o zaplatenie odplaty 26 eur súd žalobu zamietol ako nedôvodnú. Zmluva o pôžičke je spravidla\n\n\tbezodplatným právnym úkonom. Za odplatnú sa považuje, ak odplatný charakter zmluvy o pôžičke\n\n\tvyplýva z jej obsahu. Pri peňažnej pôžičke vyplýva odplatnosť zmluvy z povinnosti platiť úroky (zmluvné\n\n\túroky) ako odplatu za poskytnutie pôžičky. Žalobca poskytol žalovanému bezúročnú pôžičku, čo tvrdil\n\n\tsamotný žalobca a uvedené vyplýva zo samotného znenia bodu 1 zmluvy o pôžičke. Ak si zmluvné\n\n\tstrany dohodli záväzok žalovaného zaplatiť žalobcovi odplatu za spracovanie žiadosti o pôžičku a za\n\n\tposkytnutie pôžičky, toto dojednanie je absolútne neplatné podľa § 39 Občianskeho zákonníka pre\n\n\trozpor s § 658 ods. 1 Občianskeho zákonníka. V prípade, ak je pôžička peňažných prostriedkov\n\n\tdohodnutá ako bezúročná, teda strany zmluvy si nedohodli povinnosť dlžníka zaplatiť za poskytnutie\n\n\tpôžičky úroky, akékoľvek iné zmluvné dojednania o povinnosti dlžníka zaplatiť veriteľovi plnenie iné ako\n\n\tje istina, teda požičané peňažné prostriedky, je v rozpore s ustanoveniami v Občianskom zákonníku o\n\n\tzmluve o pôžičke, a teda takéto dojednanie je absolútne neplatné. Z absolútne neplatného právneho\n\n\túkonu nemôžu vzniknúť dotknutému účastníkovi právneho úkonu žiadne práva a povinnosti, nakoľko\n\n\tje od začiatku neplatná. Okrem uvedeného zmluva o pôžičke neobsahuje zákonom o spotrebiteľských\n\n\túveroch určené náležitosti v zmysle § 9 ods. 2 tohto zákona, a to úrokovú sadzbu podľa písmen i) tohto\n\n\tustanovenia ani priemernú hodnotu RPMN podľa písmena y) tohto ustanovenia. Pri absencii uvedených\n\n\tnáležitostí sa zmluva o pôžičke považuje podľa § 11 ods. 1 písm. b) zákona o spotrebiteľských úveroch\n\n\tza bezúročnú a bez poplatkov, súd by preto nemohol žalobcovi priznať odplatu 26 eur ani z tohto dôvodu.\n\n\tSúd preto zamietol žalobu v časti odplaty 26 eur aj k nej požadovaného úroku z omeškania 5,15% ročne\n\n\tod 1.7.2014 do zaplatenia.\n\n\n\n\tŽalobca zobral žalobu späť v časti zmluvnej pokuty 18,90 eur a poplatku za administratívne a poštové\n\n\tvýdavky v sume 10 eur, súd v tejto časti konanie zastavil, preto sa už súd ďalej týmito nárokmi žalobcu\n\n\tnezaoberal.\n\n\n\n\n\n\tNakoľko mal súd preukázané, že žalovaný neuhradil svoj dlh vo výške 100 eur riadne a včas, priznal\n\n\tžalobcovi úrok z omeškania zo sumy istiny 100,- eur v sadzbe podľa žaloby, pretože tento nepresahuje\n\n\túrok z omeškania vo výške o 5 percentuálnych bodov vyšší ako základná úroková sadzba ECB platná\n\n\tk prvému dňu omeškania s plnením peňažného dlhu v zmysle nar. vl. 87/1995 Z.z. v platnom znení,\n\n\tkeď žalobca uplatnil úrok z omeškania vo výške 5,15 % ročne. Súd teda žalovaného okrem povinnosti\n\n\tzaplatiť žalobcovi istinu pôžičky v sume 100,- eur zaviazal k zaplateniu aj úrokov z omeškania vo výške\n\n\t5,15 % ročne z priznanej sumy od 1.7.2014, t.j. odo dňa nasledujúceho po 30.6.2014, do ktorého\n\n\tpožadoval žalobca zaplatiť a vyzval žalovaného na zaplatenie vo výzve na zaplatenie k úhrade dlhu.\n\n\n\n\tSúd nepovolil žalovanému splátky sumy 100 eur. Z výsluchu žalovaného mal súd za zistené, že žalovaný\n\n\tmá možnosť uvedenú sumu zaplatiť naraz. Žalovaný je zamestnaný, má podľa jeho udania príjem na\n\n\tmzde v čistom mesačne 850,- eur. Žije, býva u rodičov v ich trojizbovom byte, platí im za bývanie 200\n\n\teur. Jeho osobný stav je slobodný. Nemá žiadnu vyživovaciu povinnosť ani k maloletým deťom, ani\n\n\tk plnoletým osobám. Žalovanému po odpočítaní sumy, ktorú odovzdáva rodičom tak zostane mesačne\n\n\t650 eur pre jeho osobnú potrebu. Okrem rodičov a žalovaného v byte rodičov žalovaného v byte býva\n\n\tešte aj zárobkovo činný brat s jeho dvomi maloletými deťmi, zverenými mu do osobnej starostlivosti.\n\n\tRodičia zo svojho platia úhrady za elektriku, nakupujú potraviny. Za takto žalovaným opísaných a\n\n\tzistených pomeroch žalovaného súdom, vzhľadom na výšku priznaného peňažného plnenia žalobcovi,\n\n\tsúd nevidel žiadny dôvod, pre ktorý by bolo potrebné vyhovieť žiadosti žalovaného a povoliť mu dlh\n\n\tsplácať v splátkach. Pri žalovanom uvedenom pravidelnom príjme a opakovanom výdaji na bývanie je\n\n\tschopný žalovaný splatiť dlh, aj s prihliadnutím na dĺžku jeho omeškania naraz.. Povoliť žalovanému\n\n\tsplátky by znamenalo neprimeranú výhodu žalovaného ako dlžníka oproti žalobcovi - veriteľovi.\n\n\n\n\tPodľa § 255 ods. 1 C.s.p. súd prizná strane náhradu trov konania podľa pomeru jej úspechu vo veci.\n\n\tPodľa § 262 ods. 1 C.s.p. o nároku na náhradu trov konania rozhodne aj bez návrhu súd v rozhodnutí,\n\n\tktorým sa konanie končí.\n\n\n\n\tSúd rozhodol o trovách konania s použitím ustanovenia v bode 34, pričom súd žalobcovi, ktorý bol v\n\n\tkonaní úspešnejší, priznal nárok na náhradu trov konania v rozsahu 29,10% (úspech žalobcu 64,55%\n\n\tv priznanej sume 100 eur, úspech žalovaného 35,45% v nepriznanej sume 26 eur a v späťvzatej sume\n\n\tzmluvnej pokuty 18,90 eur a poplatku 10 eur). O výške náhrady trov konania rozhodne súd prvej inštancie\n\n\tpo právoplatnosti rozhodnutia, ktorým sa konanie končí, samostatným uznesením, ktoré vydá súdny\n\n\túradník.\n\n\n\n\n\n\tZ uvedených dôvodov rozhodol súd tak, ako je uvedené vo výroku tohto rozsudku.\n\n\n\n\tPoučenie:\n\n\n\n\n\n\tProti rozsudku je možné podať odvolanie písomne v lehote 15 dní od doručenia rozsudku na Okresný\n\n\tsúd Skalica, dvojmo.\n\n\n\n\tOdvolanie môže podať strana, v ktorej neprospech bolo rozhodnutie vydané.\n\n\tOdvolanie len proti odôvodneniu rozhodnutia nie je prípustné.\n\n\n\n\tV odvolaní sa popri všeobecných náležitostiach podania uvedie, proti ktorému rozhodnutiu smeruje, v\n\n\takom rozsahu sa napáda, z akých dôvodov sa rozhodnutie považuje za nesprávne (odvolacie dôvody)\n\n\ta čoho sa odvolateľ domáha (odvolací návrh).\n\n\tRozsah, v akom sa rozhodnutie napáda, môže odvolateľ rozšíriť len do uplynutia lehoty na podanie\n\n\todvolania.\n\n\n\n\n\n\tOdvolanie možno odôvodniť len tým, že\n\n\ta) neboli splnené procesné podmienky,\n\n\tb) súd nesprávnym procesným postupom znemožnil strane, aby uskutočňovala jej patriace procesné\n\n\tpráva v takej miere, že došlo k porušeniu práva na spravodlivý proces,\n\n\tc) rozhodoval vylúčený sudca alebo nesprávne obsadený súd,\n\n\td) konanie má inú vadu, ktorá mohla mať za následok nesprávne rozhodnutie vo veci,\n\n\te) súd prvej inštancie nevykonal navrhnuté dôkazy, potrebné na zistenie rozhodujúcich skutočností,\n\n\tf) súd prvej inštancie dospel na základe vykonaných dôkazov k nesprávnym skutkovým zisteniam,\n\n\tg) zistený skutkový stav neobstojí, pretože sú prípustné ďalšie prostriedky procesnej obrany alebo ďalšie\n\n\tprostriedky procesného útoku, ktoré neboli uplatnené, alebo\n\n\th) rozhodnutie súdu prvej inštancie vychádza z nesprávneho právneho posúdenia veci.\n\n\n\n\tOdvolanie proti rozhodnutiu vo veci samej možno odôvodniť aj tým, že právoplatné uznesenie súdu prvej\n\n\tinštancie, ktoré predchádzalo rozhodnutiu vo veci samej, má vadu uvedenú v odseku 1, ak táto vada\n\n\tmala vplyv na rozhodnutie vo veci samej.\n\n\n\n\tOdvolacie dôvody a dôkazy na ich preukázanie možno meniť a dopĺňať len do uplynutia lehoty na\n\n\tpodanie odvolania.\n\n\tProstriedky procesného útoku alebo prostriedky procesnej obrany, ktoré neboli uplatnené v konaní pred\n\n\tsúdom prvej inštancie, možno v odvolaní použiť len vtedy, ak\n\n\ta) sa týkajú procesných podmienok,\n\n\tb) sa týkajú vylúčenia sudcu alebo nesprávneho obsadenia súdu,\n\n\tc) má byť nimi preukázané, že v konaní došlo k vadám, ktoré mohli mať za následok nesprávne\n\n\trozhodnutie vo veci alebo\n\n\td) ich odvolateľ bez svojej viny nemohol uplatniť v konaní pred súdom prvej inštancie.\n\n\n\n\tAk súd uložil povinnosť plniť opakujúce sa a v budúcnosti splatné dávky a splátky, vykonateľnosť týchto\n\n\tdávok a splátok sa spravuje poradím ich splatnosti, ak súd nerozhodne inak; súd môže rozhodnúť, že\n\n\tomeškanie s plnením jednej dávky alebo splátky má za následok splatnosť celého plnenia (§ 232 ods.\n\n\t4 C.s.p.).\n\n\tAk rozhodnutie súdu priznáva právo, zaväzuje k povinnosti alebo postihuje majetok, po vykonateľnosti\n\n\ttohto rozhodnutia oprávnený môže podať návrh na vykonanie exekúcie , ak povinný dobrovoľne\n\n\tnesplní, čo mu ukladá vykonateľné rozhodnutie. Exekúciu vykoná ten exekútor, ktorého na vykonanie\n\n\texekúcie poverí súd (§ 55 ods. 1 zák. č. 233/1995 Z.z.) .\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}