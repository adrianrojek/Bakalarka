{"sud_guid": "", "sud_typ": "", "sud_nazov": "Okresný súd Rožňava", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "1T/11/2013", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Okresný súd Rožňava\n\n  Spisová značka:                       1T/11/2013\n\n  Identifikačné číslo súdneho spisu:    7813010032\n\n  Dátum vydania rozhodnutia:            06.11.2013\n\n  Meno a priezvisko sudcu, VSÚ:         JUDr. Ján Gallo\n\n  ECLI:                                 ECLI:SK:OSRV:2013:7813010032.3\n\n  Oblasti právnej úpravy:               Trestné právo - Majetok\n\n  Povaha rozhodnutia:                   Potvrdené\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Rožňava - samosudca JUDr. Ján Gallo, na hlavnom pojednávaní konanom dňa\n\n\t06.11.2013, v trestnej veci obžalovanej Y. N., takto\n\n\n\n\tr o z h o d o l :\n\n\n\n\tObžalovaná Y. N. , nar. XX.XX.XXXX v Chrudimi, ČR, trvale bytom L.,\n\n\tČ. I. Č.. XXX, nezamestnaná,\n\n\n\n\tj e v i n n á,\n\n\n\n\tže ako bývalá zamestnankyňa Slovenského červeného kríža, Územného spolku Rožňava, dňa\n\n\t24.06.2012 v dobe od 16.47 hod. do 17.03 hod. v Rožňave, časť Nadabulá, za pomoci Grid karty,\n\n\tprostredníctvom internetbankingu, uskutočnila prevod peňažných prostriedkov vo výške 200,- Eur z\n\n\túčtu Slovenského červeného kríža, Územného spolku Rožňava č. 1230992353/0200, vedeného vo\n\n\tVšeobecnej úverovej banke a.s., pobočka Rožňava na účet č. 2389660056/0200 vedený vo\n\n\tVšeobecnej úverovej banke a.s., pobočka Rožňava a prevod peňažných prostriedkov vo výške 800,-\n\n\tEur z účtu Slovenského červeného kríža, Územného spolku Rožňava č. 2434582/0200 vedeného vo\n\n\tVšeobecnej úverovej banke a.s., pobočka Rožňava, na účet č. 7231426/5200 vedený v OTP banke\n\n\tSlovensko a.s. Bratislava, čím spôsobila Slovenskému červenému krížu, Územnému spolku Rožňava\n\n\tškodu vo výške 1.000,- Eur,\n\n\n\n\tt e d a\n\n\n\n\tneoprávnene si obstarala platobný prostriedok na účel použiť ho,\n\n\n\n\tč í m s p á c h a l a\n\n\n\n\tprečin neoprávneného vyrobenia a používania platobného prostriedku, elektronických peňazí alebo inej\n\n\tplatobnej karty podľa § 219 ods.1 Trestného zákona č. 300/2005 Z.z. v znení Zákona č. 313/2011 Z.z.\n\n\n\n\ta súd ju za to\n\n\n\n\to d s u d z u j e :\n\n\n\n\tPodľa § 219 ods.1 Trestného zákona s použitím § 38 ods.2,3, § 36 písm. j/ Trestného zákona k trestu\n\n\todňatia slobody v trvaní 12 (dvanásť) mesiacov.\n\n\n\n\tPodľa § 49 ods.1 písm. a/ Trestného zákona jej výkon trestu p o d m i e n e č n e odkladá a podľa §\n\n\t50 ods.1 Trestného zákona jej určuje skúšobnú dobu v trvaní 14 (štrnásť) mesiacov.\n\n\n\n\to d ô v o d n e n i e :\n\n\n\n\tSúd na hlavných pojednávaniach vykonaným dokazovaním zistil skutkový stav tak ako je popísaný vo\n\n\tvýrokovej časti tohto rozsudku.\n\n\n\n\tObžalovaná na hlavnom pojednávaní po poučení v zmysle § 257 Trestného poriadku o možnosti urobiť\n\n\tvyhlásenie o vine prehlásila, že sa necíti byť vinnou z trestnej činnosti kladenej jej obžalobou za vinu,\n\n\tpretože kritického dňa žiadne prevody z účtov neurobila.\n\n\n\n\tObžalovaná na hlavnom pojednávaní vypovedala, že u poškodeného pracovala od 01.09.2004 ako\n\n\tekonómka , účtovníčka a personalistka. Od 01.01.2011 po príchode nového riaditeľa p. M. sa jej\n\n\tpracovná náplň zmenila, robila výplaty pre zamestnancov, prevody z účtov a pod. Prevody robila cez\n\n\tGrid kartu a tieto boli dve, jedna na jej meno a jedna na meno p. M.. Vo väčšine prípadov, čo sa týka\n\n\tprevodov peňazí, používala svoju Grid kartu. Od 01.10.2011 až do 10.04.2012 bola práceneschopná a\n\n\ttiež čerpala dovolenku. Po nástupe do práce 10.04.2012 už pôvodnú prácu nevykonávala, nerobila ani\n\n\tprevody z účtov poškodeného. Dňom 14.06.2012 dohodou rozviazala pracovný pomer s poškodeným.\n\n\n\n\tRozhodne tvrdila, že dňa 24.06.2012 v dobe od 16.47 hod. do 17.03 hod. za pomoci grid karty,\n\n\tprostredníctvom internetbankingu neurobila prevody z účtov poškodeného tak, ako je to uvedené vo\n\n\tvýrokovej časti rozsudku. Vypovedala , že na deň 24.06.2012 sa dobre pamätá, pretože v tento deň\n\n\trodičia oslavovali 35 výročie svadby, bola to nedeľa. O 16.00 hod. spolu s rodičmi odišla do\n\n\trekreačného strediska Hrádok pri Jelšave, kde je bazén a sauna, kde chodili pravidelne, lebo mali\n\n\tzakúpené permanentky. Odtiaľ odišli domov o 19.00 hod. V ten deň jej počítač bol pokazený a\n\n\tnotebook nemá, teda sa nemohla pripojiť na internet.\n\n\n\n\tPokiaľ ide o Grid karty vypovedala, že prístup k číslam Grid kárt, z ktorých sa poukazovali peniaze z\n\n\túčtov poškodeného, mali prístup viacerí zamestnanci poškodeného. Originál karty bol síce v trezore,\n\n\tale kartu, ktorú ona používala mala prefotenú, bola založená v šanone, kde boli aj čísla účtov, na ktoré\n\n\tsa poukazovali peniaze, tieto šanon bol na jej stole v kancelárii. Pokiaľ nebola na pracovisku, bola\n\n\tpoužitá jej karta, túto mohli použiť napr. X. a T.. Ďalej vypovedala, že v kritickom čase mala známosť s\n\n\tN. O., ktorý robil v zahraničí. Zo zahraničia prišiel asi 18.06.2012 a doma sa zdržal do 08.07.2012. No\n\n\t24.06.2012 ho vôbec nevidela, lebo sa venovala rodine. Za tento čas inak boli každý deň spolu a O. sa\n\n\tjej nezmienil, že prišlo na jeho účet 800,- Eur. Ona nemohla previesť peniaze na jeho účet, pretože\n\n\tčíslo jeho účtu nepoznala. Na hlavnom pojednávaní tvrdila, že počas ich známosti, O. nepovedala, či\n\n\tby mohla previesť peniaze z Červeného kríža na jeho účet. Priznala iba to, že v júni 2012 sa s O. bavila\n\n\to tom, že by mohli spoločne hospodáriť, keďže ich známosť trvala už viac ako rok. Nepovedala mu\n\n\tvšak, či by mohla previesť peniaze z jej účtu na jeho účet. Pokiaľ v prípravnom konaní vypovedala, že\n\n\tO. navrhla, či by mohla peniaze previesť na jeho účet z jej účtu, tento rozpor v tvrdeniach nevedela\n\n\todstrániť, resp. uviedla, že ona tak nevypovedala. Podobne na hlavnom pojednávaní vypovedala aj čo\n\n\tsa týka konfrontácie s O. v prípravnom konaní, kde O. jej do očí povedal : „ Y. požiadala si ma, či\n\n\tmôžeš poslať nejaké peniaze na môj účet“.\n\n\n\n\tĎalej vypovedala, že nemá vedomosť o tom, kto z pracovníkov poškodeného by vedel číslo účtu O.,\n\n\tnevedela ani to, či O. vedel číslo účtu T., na ktoré bola poukázaná suma 200,- Eur. Podľa nej\n\n\tprístupové heslo, PIN kód, teda prihlasovacie údaje ku Grid karte, ako aj číslo účtu T. O. mohol si\n\n\tprefotiť, keď bol u nej v kancelárii v septembri 2011, kedy mala tieto údaje rozložené na stole, pritom\n\n\tona sa vzdialila z kancelárie asi po dobu 1 minúty. O. vedel, že peniaze z účtov poškodeného sa\n\n\tprevádzajú cez internet, pretože sa spolu bavili o jej práci. Priznala však, že mu nepovedala, že akým\n\n\tspôsobom sa prevody uskutočňujú, t.j. že sa musí zadať PIN kód, prístupové heslo a pod.\n\n\n\n\tSkutočnosť, že na účet O. z účtu poškodeného došlo 800,- Eur sa dozvedela koncom augusta 2012,\n\n\tbolo to u neho na dvore, keď jej dával uvedené peniaze. Ostala pritom v šoku, pýtala sa ho, čo to má\n\n\tbyť a on povedal, že tu má peniaze. Povedala mu, že to nie sú jej peniaze a vtedy jej povedal, že na\n\n\tjeho účet prišli peniaze od poškodeného.\n\n\n\n\tVina obžalovanej bola preukázaná výpoveďami svedkov, listinnými dôkazmi, prečítaním znaleckého\n\n\tposudku znalcov z oboru psychiatrie.\n\n\n\n\tSvedok I. M. vypovedal, že od 01.01.2011 zastáva funkciu riaditeľa Územného spolku Červeného kríža\n\n\tv Rožňave. Dňa 25.06.2012 okolo 08.00 hod. zistil, že niekto neoprávnene z účtu číslo\n\n\t1230992353/0200, z ktorého sa úhrady vykonávali len zriedka, previedol na účet číslo\n\n\t2389660056/0200 sumu 200,- Eur, preto vo VÚB a.s. pobočka v Rožňave sa informoval o tejto\n\n\ttransakcii. V popoludňajších hodinách mu bolo oznámené, že dňa 24.06.2012 o 16.47 hod. pomocou\n\n\túdajov z Grid karty došlo k prevodu. Išlo o Grid kartu, ktorú mal k dispozícii on a v minulosti obžalovaná,\n\n\tktorá u nich pracovala ako účtovníčka do 01.06.2012. V ten deň zistil tiež, že z účtu číslo\n\n\t2434582/0200, z ktorého uhrádzajú mzdy a faktúry dodávateľom, dňa 24.06.2012 o 16.50 hod. niekto\n\n\tpreviedol na účet číslo 7231426/5200 vedeného v OTP Banke 800,- Eur. Znova zisťoval, ako došlo k\n\n\ttomuto prevodu a z VÚB mu bolo oznámené, že prevod bol vykonaný za pomoci Grid karty. Podľa neho\n\n\tprevody mohla vykonať len osoba, ktorá pozná prístupové heslo, PIN kód a prihlasovacie údaje, teda\n\n\tjeho rodné číslo a mala prístup ku Grid karte. Okrem toho táto osoba musela vedieť číslo účtu W. T.,\n\n\tako aj číslo účtu v OTP Banke, na ktoré bolo prevedených 800,- Eur. Ďalej vypovedal, že od\n\n\t01.10.2011 , kedy obžalovaná bola práceneschopná, Grid karta bola u neho. Vie však, že údaje z Grid\n\n\tkarty boli prefotené, upovedomila ho o tom obžalovaná pri jeho nástupe do funkcie riaditeľa. Prefotenú\n\n\tverziu Grid karty používala obžalovaná. Bola len jedna Grid karta, boli však dve prístupové heslá, jedno\n\n\tbolo jeho a jedno obžalovanej. Prístupové heslo, cez ktoré sa prihlasovalo na internetbanking bolo\n\n\tobžalovanej a následne potom sa používalo jeho prístupové heslo. Podľa neho čísla účtov, PIN kód a\n\n\tprihlasovacie údaje poznal len on a obžalovaná. Škodu nežiadal uhradiť, pretože peniaze tak T., ako aj\n\n\tO. vrátili. S O. ohľadne prevodu peňazí na jeho účet nehovoril.\n\n\n\n\tSvedok N. O. vypovedal, že v kritickom čase mal bližšiu známosť s obžalovanou. O prevode peňazí z\n\n\túčtu poškodeného v sume 800,- Eur na jeho účet, ktorý má zriadený v OTP Banke sa dozvedel od\n\n\tpracovníčky OTP Banky, pobočka Rožňava, ktorá mu telefonicky oznámila, že mu došli omylom\n\n\tpeniaze na účet. V čase oznámenia tejto skutočnosti bol v Bratislave, bol to piatok a potom v sobotu\n\n\talebo v nedeľu šiel do pobočka OTP Banky v Bratislave, ktorá sa nachádza v obchodnom centre Polus.\n\n\tTam zistil, že ide o peniaze z účtu poškodeného. Bolo to v júli a dva dni na to, ako sa to dozvedel,\n\n\todišiel pracovať do Nemecka. Asi 2 mesiace predtým ako mu došli tieto peniaze, obžalovaná mu\n\n\tpovedala, že by mu mali prísť na účet nejaké peniaze, no nič bližšie o tom nehovorila. Keďže mali blízky\n\n\tvzťah, obžalovaná sa mu zmienila aj o tom, že by chcela s ním spoločne hospodáriť. Keď sa vrátil z\n\n\tNemecka, sumu 800,- Eur vybral z účtu a keďže si myslel, že sú to peniaze obžalovanej, pri prvom\n\n\tstretnutí tieto peniaze jej dával do ruky, no obžalovaná mu povedala, že to nie sú jej peniaze a preto ich\n\n\tnásledne vrátil na účet poškodeného.\n\n\n\n\tPokiaľ v prípravnom konaní vypovedal, že v OTP Banke bol 25.06.2012 sa informovať, ohľadne\n\n\tprevodu týchto peňazí na jeho účet, na hlavnom pojednávaní tvrdil, že to určite nebolo v júni, pretože\n\n\t25.06.2012 bol ešte v Nadabulej. Dňa 24.06.2012 rezali drevo s Z. u rodičov obžalovanej a asi o\n\n\ttýždeň šli do Bratislavy pre syna. Nevedel povedať prečo v jeho výpovedi z prípravného konania je\n\n\tuvedený dátum 25.06.2012, pretože to mohlo byť 25.07.2012.\n\n\n\n\tĎalej vypovedal, že v kritickom období mal mobil, v ktorom mal aj službu, cez ktorú sa dalo pripojiť na\n\n\tinternet, no nikdy sa cez túto službu na internet nepripojil, pretože toto pripojenie ani neovládal.\n\n\tObžalovaná však vedela, že v mobile má službu na napojenie sa na internet. Mohla vedieť aj číslo jeho\n\n\túčtu, lebo chodila do jeho izby, kde na písacom stole mal svoje účty a potvrdenky. Chodila ku nemu do\n\n\tizby, kde sa pripájala na internet, dal jej aj PIN kód , aby sa mohla pripojiť na internet na jeho\n\n\tnotebooku.\n\n\n\n\n\n\tČo sa týka dňa 24.06.2012 na hlavnom pojednávaní tvrdil, že v tento deň bola nedeľa a spolu s Z. pílili,\n\n\tv čase asi od 13.00 do 17.30 hod. drevo u rodičov obžalovanej. Vedel určite, že to bola nedeľa, pretože\n\n\tu nich v sobotu sa nerobí. V ten deň sa rodičia obžalovanej išli kúpať do Vrbova. Keď pílili drevo\n\n\tnevedel povedať, kde mal telefón, ale určite ho u seba nemal. Obžalovaná v tom čase bola doma.\n\n\tUrčite sa v tento deň cez svoj mobil na internet nepripojil, pretože to nevedel, a preto nemohol dať ani\n\n\tpríkaz na úhradu z účtu poškodeného na jeho účet, veď ani nemal prístupové údaje k účtom\n\n\tpoškodeného.\n\n\n\n\n\n\tSvedkyňa M. Q. vypovedala, že u poškodeného pracovala od 01.02.2011 ako opatrovateľka. V\n\n\tkritickom období ona nemala prístup k údajom z Grid karty a prevody cez internetbanking z účtu\n\n\tpoškodeného na účty iných nevykonávala. N. O. osobne nepozná, vie však o tom, že obžalovanú chodil\n\n\tčakať z práce. V kancelárii obžalovanej ho nevidela.\n\n\n\n\tSvedkyňa W.. W. Y., zástupkyňa riaditeľa vypovedala, že prístup k internetbankingu ona nemala, podľa\n\n\tjej vedomosti takýto prístup mala obžalovaná. N. O. v kancelárii obžalovanej nevidela.\n\n\n\n\tSvedkyňa W. T. vypovedala, že u poškodeného pracovala do marca 2011. Dňa 25.06.2012 jej\n\n\ttelefonoval p. M., ktorý jej oznámil, že na jej účet, ktorý má vo VÚB banke prišla suma 200,- Eur z ich\n\n\túčtu. Prekvapilo ju to, pretože tento účet nepoužívala, nakoľko nemala stály príjem. Po jeho telefonáte\n\n\tšla na byt, kde zapla počítač, vykonala kontrolu svojho účtu a zistila, že skutočne na jej účet prišla\n\n\tsuma 200,- Eur od poškodeného a to prevodom cez internetbanking. Túto skutočnosť hneď oznámila p.\n\n\tM.. Následne sa dohodli, že túto sumu im vráti, čo aj urobila. Pokiaľ pracovala u poškodeného, občas\n\n\tvykonávala prevody, pritom používala Grid kartu na meno N., táto karta bola odfotená. Prevod\n\n\tvykonávala len na základe pokynu riaditeľa. Ona mala prístup k číslam účtov zamestnancov, ale\n\n\tnaspamäť si ich nepamätala. Pripustila, že prevody mohla robiť aj X.. Nepamätala si, či vôbec ona\n\n\tnejaké sumy uhrádzala cez internetbanking.\n\n\n\n\tSvedok J. Z. potvrdil, že spolu s O. , bolo to pred prázdninami minulý rok v júni, bolo teplo a bola to\n\n\tnedeľa keď pílili spolu drevo rodičom obžalovanej. Na presný deň si nepamätal, či to bolo 24.06. alebo\n\n\t01.07.2012 no obžalovaná bola vtedy doma. Jej rodičia boli na výlete.\n\n\n\n\tSvedkyňa K. O., matka N. O., potvrdila, že jej syn mal bližšiu známosť s obžalovanou, chodila k nim\n\n\tdomov aj v čase, keď syn nebol doma. V izbe, do ktorej chodila syn mal všetky osobné veci aj osobné\n\n\tdoklady. Syn sa jej zdôveril, že dostal nejaké peniaze na jeho účet, bol z toho znepokojený a nevedel\n\n\tako sa tieto peniaze mohli dostať na jeho účet. V čase, keď už nastali nepríjemnosti v súvislosti s týmto\n\n\tprevodom peňazí, syn sa jej zdôveril, že obžalovaná mu povedala, že by v budúcnosti mohli peniaze na\n\n\tspoločný účet.\n\n\n\n\tSvedkyňa Z.. V. K. vypovedala, že dňa 24.06.2012 pracovala v rehabilitačnom zariadení na Hrádku pri\n\n\tJelšave vo fitnes centre a mala na starosti aj vstup do bazénu. Obžalovanú pozná z videnia, minulý rok\n\n\tpravidelne s rodičmi sa chodila kúpať, mali tri permanentky. V zariadení minulý rok mali celkom 7 ľudia\n\n\tpermanentku a preto týchto poznala aj podľa mena. V súvislosti s účasťou počtu ľudí na bazéne majú\n\n\ttabuľky tak na bazéne, ako aj na recepcii. Lístok na vstup do bazénu sa kupuje na recepcii. Kto má\n\n\tpermanentku nemusí ísť na recepciu, hlási sa len u nej a ona následne oznamuje recepcii, aký počet\n\n\tprišiel na permanentku. Keď v určitý deň nie je nikto poznačený, že bol na permanentku, tak určite tam\n\n\tnebol. Podľa tabuliek dňa 24.06.2012 nik nebol na permanentku na bazéne.\n\n\n\n\tZo správy SMZ - Služby a.s. Jelšava, hotel Hrádok na čl. 173-174 vyplýva, že dňa 24.06.2012 nie je\n\n\tzaznamenaný vstup do bazénu na permanentku.\n\n\n\n\tRodičia obžalovanej W.. X. N. F. B. N. zhodne tvrdili, že dňa 24.06.2012 boli spolu s dcérou -\n\n\tobžalovanou v čase od 16.00 hod. do 19.00 hod. v rehabilitačnom zariadení na Hrádku pri Jelšave.\n\n\n\n\tZ prečítaného znaleckého posudku znalcov z oboru psychiatrie MUDr. Š. M. CSc. a Doc. MUDr. R. X.\n\n\tPhD. vyplynulo, že obžalovaná je trestne zodpovedná, chápe zmysel trestného konania, zistili u nej\n\n\tnevyrovnanú, emočne labilnú osobnosť, v depresívne neurotickej dekompenzácii.\n\n\n\n\tZo správy od VÚB na čl. 151 vyplýva, že obe reklamované transakcie z účtov Slovenského Červeného\n\n\tkríža, Územný spolok Rožňava boli zaslané cez internetbanking dňa 24.06.2012 z IP adresy\n\n\t195.91.14.102 patriacej spol. Slovak Telecom a.s., s typom technológie Flarion-pat - technológia sa\n\n\tpoužíva na mobilný internet. Ďalej z tejto správy vyplýva, že účet číslo 2389660056/0200 je vedený vo\n\n\tVÚB a.s. na majiteľku W. T., bytom Q. B., E. XXX. Platba z účtu číslo 1230992353/0200 bola vykonaná\n\n\tna účet W. T. vo výške 200,- Eur, dňa 24.06.2012 o 17.00 hod. Platba z účtu číslo 2434582/0200 na\n\n\túčet číslo 72311426/5200 (OTP Banka a.s.) vo výške 800,- Eur bola vykonaná dňa 24.06.2012 o 17.03\n\n\thod. Obe platby boli autorizované Grid kartou číslo 0006141592, ktorá bola vydaná na klienta I. M.. S\n\n\túčtom číslo 2434582/0200 mohli disponovať I. M., N. N., Y. N. F. F. X.Á..\n\n\n\n\tPodľa správy od OTP Banky na čl. 160 majiteľom a jediným disponentom účtu č. 7231426/5200\n\n\tvedenom v OTP Banke Slovensko a.s. je N. O., T. XXXXX/X, B. Z., XXX XX Z.. Účet založil majiteľ\n\n\túčtu dňa 05.12.2003. Jedinou finančnou operáciou na účte v období od 20.06.2012 do 25.06.2012 bola\n\n\tprijatá platba z účtu č. 2434582/0200 vedenom vo VÚB a.s. v sume 800,- Eur.\n\n\n\n\tZo správy od VÚB na čl. 157 vyplynulo, že v oboch prípadoch vykonaných transakcií prostredníctvom\n\n\tinternetbankingu z účtov Slovenského Červeného kríža, Územný spolok Rožňava, dňa 24.06.2012 z IP\n\n\tadresy 195.91.14.102 patriacej spol. Slovak Telecom a.s. boli vykonané prihlásenia na prvýkrát\n\n\túspešne, čo jednoznačne potvrdzuje, že osoba, ktorá sa prihlásila mala prihlasovacie prvky\n\n\tpoškodeného k dispozícii.\n\n\n\n\tPodľa správy od Slovak Telecom a.s. IP adresa 195.91.14.102 patrí do množiny IP adries\n\n\tprideľovaných pri pripojení do internetu prostredníctvom mobilnej technológie GPRS. Slovak Telecom\n\n\ta.s. však v súčasnosti nedisponuje technologickými prostriedkami, ktoré by umožňovali identifikáciu IP\n\n\tadries používaných pri pripojení do internetu prostredníctvom tejto technológie a preto nie je možné\n\n\tpresne určiť, kde sa účastník pri telefonovaní nachádzal.\n\n\n\n\tTo, že N. O. mal na mobilnom telefóne aj službu napojenia sa na internet, vyplýva aj zo zmluvy, ktorú N.\n\n\tO. uzavrel so Slovak Telecom a.s. na čl. 162-164 dňa 18.11.2011.\n\n\n\n\tZ výpisu hovorov na čl. 126 vyplýva, že N. O. cez svoj telefón dňa 24.06.2012 o 16:58:15 hod. cez\n\n\tGPRS.S sa napojil na internet , taktiež dňa 24.06.2012 o 16:58:16 sa napojil na internet cez GPRS.G.\n\n\n\n\tSúd po zhodnotení vykonaného dokazovania dospel k jednoznačnému záveru, že obžalovaná konaním\n\n\tpopísaným vo výrokovej časti tohto rozsudku, ktoré bolo nepochybne preukázané vykonaným\n\n\tdokazovaním, naplnila všetky pojmové znaky prečinu neoprávneného vyrobenia a používania\n\n\telektronického platobného prostriedku a inej platobnej karty podľa § 219 ods.1 Trestného zákona.\n\n\n\n\tPodľa § 219 ods.1 Trestného zákona tohto prečinu sa dopustí ten, kto neoprávnene vyrobí, pozmení,\n\n\tnapodobní, falšuje alebo si obstará elektronický platobný prostriedok alebo inú platobnú kartu, vrátane\n\n\ttelefónnej karty, alebo predmet spôsobilý plniť takúto funkciu na účel použiť ho ako pravý, alebo na taký\n\n\túčel ho prechováva, prepravuje a použije alebo poskytne inému.\n\n\n\n\tV zmysle citovaného ustanovenia elektronickým platobným prostriedkom sa rozumie akýkoľvek\n\n\tplatobný prostriedok, vydaný subjektom oprávneným na poskytovanie elektronických komunikačných\n\n\tslužieb. V zmysle ustanovenia § 5 písm. m/ Zákona č. 483/2001 Z.z. o bankách v danom prípade\n\n\tpoužitá Grid karta na prevod peňazí, ktorý je popísaný vo výrokovej časti tohto rozsudku, je\n\n\telektronickým platobným prostriedkom. To, že obžalovaná prevod peňazí, ktorý je popísaný vo\n\n\tvýrokovej časti tohto rozsudku, za pomoci uvedenej Grid karty prostredníctvom internetbankingu\n\n\tuskutočnila, teda túto kartu použila, vyplynulo z vykonaného dokazovania.\n\n\n\n\tTotiž výsledky vykonaného dokazovania v danom prípade vyznievajú jednoznačne a tvoria úplne\n\n\tucelenú reťaz tak priamych ako aj nepriamych dôkazov, z ktorých ,možno vyvodiť bezpečný záver, že\n\n\tobžalovaná spáchala skutok tak, ako je popísaný vo výrokovej časti tohto rozsudku.\n\n\n\n\tTo, že došlo k prevodu peňazí tak, ako je to popísané vo výrokovej časti tohto rozsudku je\n\n\tnespochybniteľné, a nespochybnila to ani obžalovaná. Nespochybnila ani tú skutočnosť, že mala\n\n\tprístup ku Grid karte a údajom potrebných na pripojenie sa na internetbanking. Taký prístup mal aj\n\n\triaditeľ Červeného kríža pobočka v Rožňave p. M.. Podľa názoru súdu je však vylúčené, aby tieto\n\n\tprevody uskutočnil práve on, pretože nemohol vedieť číslo účtu N. O., na účet ktorého bola zaslaná\n\n\tsuma 800,- Eur a práve p. M. pri kontrole účtov na druhý deň po uskutočnenom prevode zistil, že k\n\n\tprevodom došlo a hneď skúmal kedy a ako došlo k prevodom. Tieto skutočnosti vylučujú, že by prevody\n\n\tbol uskutočnil on.\n\n\n\n\tZ listinných dôkazov vyplýva, že dňa 24.06.2012 práve v čase keď došlo k prevodom sa N. O. cez svoj\n\n\tmobil napojil na internet. Nie je však preukázané, že práve toto pripojenie súviselo s prevodom peňazí.\n\n\tPodľa názoru súdu je vylúčené, aby N. O. uvedené transakcie uskutočnil, pretože nemohol vedieť čísla\n\n\túčtov poškodeného, ako aj číslo účtu T. a prístupové heslá a ďalšie údaje potrebné na napojenie sa na\n\n\tinternetbanking. Tvrdenie obžalovanej, že k týmto údajom sa N. O. mohol dostať v septembri 2011, keď\n\n\tbol u nej v kancelárii a keď ho tam samého nechala asi po dobu 1 minúty, si mohol tieto potrebné údaje\n\n\todfotiť do mobilu, lebo všetko mala rozložené na stole, súd hodnotil len ako účelové, v snahe zbaviť sa\n\n\ttrestnej zodpovednosti. Pokiaľ by bol tieto údaje tvrdeným spôsobom získal, v úmysle ich zneužiť, bol\n\n\tby ich predsa zneužil skôr. Prevod peňazí, popísaný vo výrokovej časti tohto rozsudku N. O., vylučuje aj\n\n\tjeho následné konanie po tom, ako sa dozvedel o tom prevode, ktoré je popísané v jeho výpovedi. Súd\n\n\tjeho výpoveď hodnotil ako hodnovernú, nemožno ju spochybniť ani tým, že vo výpovedi v prípravnom\n\n\tkonaní je uvedené, že o peniazoch došlých na jeho účet sa dozvedel 25.06.2012. Na hlavnom\n\n\tpojednávaní presvedčivo zdôvodnil, že sa to dozvedel až 25.07.2012, keď bol v Bratislave a overoval si\n\n\tto v pobočke OTP v obchodnom centre Polus. Je tiež logické jeho tvrdenie, že to hneď neoznámil\n\n\tobžalovanej, lebo dva dni na to, ako sa o tom dozvedel, šiel pracovať do zahraničia a obžalovaná mu\n\n\tpredtým oznámila, že mu pošle peniaze na jeho účet, lebo mala záujem na spoločnom hospodárení a\n\n\tkeď sa vrátil zo zahraničia, hneď peniaze odovzdal obžalovanej. Tvrdenie obžalovanej na hlavnom\n\n\tpojednávaní, že mu neoznámila, že chce mu poslať peniaze na jeho účet a pritom v prípravnom konaní\n\n\tto povedala, pritom tento rozpor hodnoverne neodstránila, súd vyhodnotil len ako účelové.\n\n\n\n\tBolo by možné pripustiť, že tieto dve transakcie vykonal O., lebo v kritický čas sa cez svoj mobil pripojil\n\n\tna internet, ale tak to mohol urobiť len za pomoci obžalovanej, ktorá by mu musela dať potrebné údaje\n\n\tna uskutočnenie týchto transakcií, no obžalovaná by sa trestnej zodpovednosti nezbavila.\n\n\n\n\tSúd obranu obžalovanej, spočívajúcu v tom, že v kritickom čase nemohla vykonať uvedené transakcie,\n\n\tpretože bola v rehabilitačnom zariadení na Hrádku pri Jelšave, súd taktiež hodnotil ako účelovú, v\n\n\tsnahe zbaviť sa trestnej zodpovednosti. V tomto smere súd poukazuje na výpoveď svedkyne Z.. K. ako\n\n\taj vedenú evidenciu účasti na bazéne permanentkárov, z ktorých vyplýva, že v kritický deň a v\n\n\tkritickom čase permanentkári na bazéne neboli. Aj obranu obžalovanej, že nemohla vedieť číslo účtu\n\n\tobžalovaného, považoval len za účelovú. Z výpovede samotného O., ako aj jeho matky vyplynulo, že\n\n\tobžalovaná chodila do jeho izby, kde sa mohla k týmto údajom dostať a vzhľadom aj na ich blízku\n\n\tznámosť, o ktorej ona tvrdila a chcela mu poslať peniaze na účet, zrejme k číslu jeho účtu sa dostala.\n\n\n\n\tSúd pri určení druhu a výmery trestu postupoval podľa zásad uvedených v § 34 a nasl. Trestného\n\n\tzákona.\n\n\n\n\tObžalovaná doposiaľ súdne trestaná nebola. V mieste bydliska je hodnotená všeobecne, je rozvedená\n\n\tmatkou syna X., nar. v roku 2001. Jej bývalý zamestnávateľ Slovenský Červený kríž, Územný spolok\n\n\tRožňava ju hodnotí ako pracovníčku, ktorá si vykonávala prácu v požadovaných termínoch, bola\n\n\tdochvíľna, nadmieru iniciatívna aj mimo svoju určenú náplň práce, čo malo negatívne následky. V\n\n\tkolektíve bola menej obľúbená. Zverené úlohy si vždy neplnila na požadovanej úrovni, často sa\n\n\tsťažovala na rôzne zdravotné problémy.\n\n\n\n\tPodľa ustanovenia § 38 ods. 2 Trestného zákona pri určovaní druhu trestu a jeho výmery musí súd\n\n\tprihliadať na pomer a mieru závažnosti poľahčujúcich a priťažujúcich okolností. V zmysle citovaného\n\n\tustanovenia súd zistil jednu poľahčujúcu okolnosť v zmysle § 36 písm. j/ Trestného zákona - pred\n\n\tspáchaním trestného činu viedla riadny život, priťažujúca okolnosť zistená nebola.\n\n\n\n\tV zmysle ustanovenia § 34 ods.1 Trestného zákona trest má zabezpečiť ochranu spoločnosti pred\n\n\tpáchateľom tým, že mu zabráni v páchaní ďalšej trestnej činnosti a vytvorí podmienky na jeho výchovu\n\n\tk tomu, aby viedol riadny život a súčasne iných odradil od páchania trestných činov. Trest zároveň\n\n\tvyjadruje morálne odsúdenie páchateľa spoločnosťou (účel trestu). Podľa ods.4 citovaného ustanovenia\n\n\tpri určovaní druhu a jeho výmery súd prihliadne najmä na spôsob spáchania činu a jeho následok,\n\n\tzavinenie, pohnútku, priťažujúce okolnosti, poľahčujúce okolnosti a na osobu páchateľa, jeho pomery a\n\n\tmožnosť jeho nápravy.\n\n\n\n\tVychádzajúc z uvedených zásad s prihliadnutím na to, že doposiaľ súdne trestaná nebola, žila\n\n\tbezúhonným životom, vzniknutá škoda bola uhradená súd obžalovanej uložil trest odňatia slobody na\n\n\tdolnej hranici trestnej sadzby s podmienečným odkladom na skúšobnú dobu 14 mesiacov. Mal za to, že\n\n\ttakto uložený trest zabezpečí jej prevýchovu a nápravu k tomu, aby viedla riadny život a súčasne\n\n\tiných odradí od páchania podobnej trestnej činnosti.\n\n\n\n\tPoučenie:\n\n\n\n\n\n\tProti tomuto rozsudku je prípustné odvolanie, ktoré možno podať na Okresnom súde\n\n\tv Rožňave do l5 dní od oznámenia rozsudku. Odvolanie má odkladný účinok (§ 306/2).\n\n\tOdvolanie môžu podať:\n\n\tprokurátor pre nesprávnosť ktoréhokoľvek výroku (§ 307/1a), a to v neprospech i v prospech\n\n\tobžalovaného (§ 308/1,2). V prospech obžalovaného môže podať odvolanie aj proti vôli obžalovaného\n\n\t(§ 308/2).\n\n\tobžalovaný pre nesprávnosť výroku, ktorý sa ho priamo týka (§ 307/1b), a to len vo svoj prospech (§\n\n\t308/2)\n\n\n\n\tpríbuzný obžalovaného v priamom rade, jeho súrodenci, osvojiteľ, osvojenec, manžel a druh (pre\n\n\tnesprávnosť výroku, ktorý sa priamo týka obžalovaného), a to len v jeho prospech (§ 308/2)\n\n\tpoškodený, ktorý uplatnil nároku na náhradu škody, pre nesprávnosť výroku o náhrade škody (§\n\n\t307/1c), a to v neprospech obžalovaného (§ 308/1). Ak je poškodeným právnická osoba, odvolanie\n\n\tmôže podať len osoba oprávnená konať za právnickú osobu (§ 68)\n\n\tOsoby oprávnené podať odvolanie proti niektorému výroku rozsudku môžu ho napadnúť aj preto, že\n\n\ttaký výrok nebol urobený, ako aj pre porušenie ustanovení o konaní, ktoré predchádzalo rozsudku, ak\n\n\ttoto porušenie mohlo spôsobiť, že výrok je nesprávny alebo že chýba.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}