{"sud_guid": "", "sud_typ": "", "sud_nazov": "Krajský súd Košice", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6To/58/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Košice\n\nSpisová značka:                      6To/58/2018\n\nIdentifikačné číslo súdneho spisu:   7513010351\n\nDátum vydania rozhodnutia:           23. 10. 2018\n\nMeno a priezvisko sudcu, VSÚ:        JUDr. Anna Kohutová\n\nECLI:                                ECLI:SK:KSKE:2018:7513010351.2\n\n\n\n\n\n\tUznesenie\n\n\n\n\tKrajský súd v Košiciach v senáte zloženom z predsedníčky senátu JUDr. Anny Kohutovej a sudcov\n\n\tJUDr. Mareka Dudíka a JUDr. Evžena Kelija, v trestnej veci obžalovaného D. C., pre zločin rozširovania\n\n\textrémistických materiálov podľa § 422b ods. 1, ods. 2 písm. b) Tr. zák. a iné, na verejnom zasadnutí\n\n\tkonanom dňa 23. októbra 2018, o odvolaní prokurátora okresnej prokuratúry proti rozsudku Okresného\n\n\tsúdu Košice - okolie zo dňa 19. 12. 2017, sp. zn. 4T/15/2013 takto\n\n\n\n\trozhodol:\n\n\n\n\n\n\tPodľa § 319 Tr. por. z a m i e t a odvolanie prokurátora okresnej prokuratúry.\n\n\n\n\todôvodnenie:\n\n\n\n\n\n\tNapadnutým rozsudkom Okresného súdu Košice - okolie zo dňa 19. 12. 2017, sp. zn. 4T/15/2013 bol\n\n\tobžalovaný D. C.\n\n\n\n\tpodľa § 285 písm. a) Tr. por. oslobodený spod obžaloby Okresného prokurátora Košice I pre prečin\n\n\tpodpory a propagácie skupín smerujúcich k potlačeniu základných práv a slobôd podľa § 422 ods. 1\n\n\tTr. zák. a zločin rozširovania extrémistických materiálov podľa § 422b ods. 1, ods. 2 písm. b) Tr. zák.\n\n\tna tom skutkovom základe, že\n\n\n\n\t1/ vo svojom bydlisku v L. č. XX od presne nezistenej doby minimálne od 7.2.2011 do 5.11.2012\n\n\tprostredníctvom internetového portálu K., kde sa zaregistroval dňa 12.12.2006 pod užívateľským\n\n\tmenom X.-XX, prostredníctvom spoločnosti E. F., a.s. L. ul. XX, R., pri komunikácii s inými nickami\n\n\tpoužíval nacistické heslá, pozdravy, symboly a fotografie, alebo tieto prijaté od iných nickov nechával\n\n\tprístupné vo svojich súboroch,\n\n\n\n\t2/ vo svojom bydlisku v L. č. XX, od presne nezistenej doby do 5.1.2012 na portáli K. pod užívateľským\n\n\tmenom X.-XX sprístupňoval vo svojich súboroch fotoalbumy a videoklipy hudobných skupín Projekt\n\n\tVandal, Conflikt 88, Arkona, Hromovlad a iných patriacich do žánru White Power, ktorý je pravicovo-\n\n\trasistickou odrodou v rockovom smere a ktoré propagujú rasistickú ideológiu,\n\n\n\n\tpretože nebolo dokázané, že sa stali skutky, pre ktoré je obžalovaný stíhaný,\n\n\n\n\tpodľa § 285 písm. b) Tr. por. bol obžalovaný D. C. oslobodený spod obžaloby Okresného prokurátora\n\n\tKošice I pre prečin prechovávania extrémistických materiálov podľa § 422c Tr. zák. a zločin\n\n\tnedovoleného ozbrojovania a obchodovania so zbraňami podľa § 295 ods. 1 písm. a) Tr. zák. v štádiu\n\n\tprípravy podľa § 13 ods. 1 Tr. zák. na tom skutkovom základe, že\n\n\n\n\t3/ vo svojom bydlisku v L. č. XX od presne nezistenej doby do 5.11.2012 si zadovážil a prechovával\n\n\tkovovú pracku na opasok so znakom orlice a hákového kríža, dve plastové fólie s vyobrazením hákového\n\n\tkríža a lomeného blesku, rôzne knihy s rasistickou tematikou, dve tričká s vyobrazením názvu pravicovo-\n\n\textrémistickej skupiny Projekt Vandal,\n\n\t5/ od presne nezistenej doby na neznámom mieste si bez povolenia zadovážil a až do 5.1.2012 vo\n\n\tsvojom bydlisku v L. č. XX prechovával komponenty na výrobu pyrotechnických zloží, ktoré tvoria\n\n\tzákladnú súčasť výbušnín a tiež komponenty na výrobu výbušných systémov, ako aj písomné návody\n\n\tna výrobné postupy jednotlivých výbušnín a traskavín, s úmyslom vyrobiť výbušniny,\n\n\n\n\tlebo skutok nie je trestným činom,\n\n\n\n\tpodľa § 285 písm. c) Tr. por. bol obžalovaný D. C. oslobodený spod obžaloby Okresného prokurátora\n\n\tKošice I pre zločin nedovoleného ozbrojovania a obchodovania so zbraňami podľa § 294 ods. 2 Tr. zák.\n\n\tna skutkovom základe, že\n\n\n\n\t4/ na presne nezistenom mieste a v presne nezistenej dobe si bez povolenia zadovážil a až do 5.1.2012\n\n\tvo svojom bydlisku v L. prechovával hlaveň z krátkej strelnej palnej zbrane, samonabíjacej pištole kalibru\n\n\t9 mm Browvning K, ktorá je hlavnou časťou zbrane a v zmysle § 2 ods. 1 písm. a), b), c) zákona č.\n\n\t190/2003 Z.z. o strelných zbraniach a strelive v znení neskorších predpisov sa považuje za zbraň,\n\n\n\n\tlebo nebolo dokázané, že skutok spáchal obžalovaný.\n\n\n\n\tProti tomuto rozsudku zahlásil odvolanie prokurátor okresnej prokuratúry, a to ústne do zápisnice o\n\n\thlavnom pojednávaní, ktoré aj písomne odôvodnil.\n\n\n\n\tV písomných dôvodoch odvolania uviedol, že prvostupňový súd dôvodnosť vydania rozsudku oprel\n\n\tnajmä o skutočnosť, že príkaz sudcu pre prípravné konanie Okresného súdu Košice I sp. zn.\n\n\t5Ntt/329/2011 zo dňa 15.7.2011, vydaný podľa § 116 ods. 2 Tr. por. je nedostatočne odôvodnený\n\n\tskutkovými okolnosťami, neobsahuje relevantnú informáciu, čo spôsobuje jeho nepreskúmateľnosť zo\n\n\tstrany, či zásah do súkromia bol nevyhnutný aj z hľadiska možnosti dosiahnuť účel trestného konania\n\n\tinak (skutok 1/ - 2/).\n\n\n\n\tZ pohľadu prvostupňového súdu malo ísť o nedovolený zásah do súkromia osoby a dôkazné prostriedky\n\n\tsúborov poskytnutých spoločnosťou K. K..E.. k osobe obžalovaného sú nepoužiteľné. Podľa názoru súdu\n\n\tku skutkom 1/, 2/ obžaloby neexistuje žiadny priamy ani nepriamy súbor dôkazov, ktoré by odôvodňovali\n\n\tzáver, že sa skutky stali.\n\n\n\n\tS takýmto názorom však nie je možné súhlasiť. Ohľadom právnych úvah o nepoužiteľnosti následne\n\n\tzískaných dôkazov je potrebné uviesť, že súd v trestnom konaní nie je oprávnený hodnotiť zákonnosť\n\n\tpríkazu vydaného iným súdom o to naviac, ak je to súd rovnakého stupňa. Touto právomocou disponuje\n\n\tiba Ústavný súd SR. Uvedený príkaz nebol vyhlásený za nezákonný Ústavným súdom SR na základe\n\n\tústavnej sťažnosti, pričom doposiaľ takáto sťažnosť vo vzťahu k predmetnému príkazu na Ústavnom\n\n\tsúde SR v súvislosti s touto trestnou vecou prejednávaná vôbec nebola.\n\n\n\n\tV opačnom prípade by potom súd nebol viazaný právoplatným rozhodnutím iného súdu a mohol by\n\n\tvyhodnocovať zákonnosť rozhodnutia iných súdov podľa ich kvality a prípadne na takéto rozhodnutia po\n\n\tvyhodnotení kvalitatívnej nedostatočnosti obsahu ich odôvodnenia neprihliadať, čo je zásadne v rozpore\n\n\ts ustanovením § 7 ods. 1 Tr. por.\n\n\n\n\tJe tiež otázne, či možno konštatovať, že sa skutky, pre ktoré bol obžalovaný stíhaný, nestali. Podľa\n\n\tnázoru prokurátora je minimálne preukázané, že na internetovom portály K. bolo zaregistrované\n\n\tužívateľské meno X.-XX - čo je bežne a voľne prístupná informácia a rovnako, že v rámci komunikácie\n\n\tboli prenášané závadné nacistické a extrémistické materiály. To tvorí základ konania a následku, ktorý\n\n\tmal byť posúdený v rámci trestnoprávnej zodpovednosti konkrétnej osoby.\n\n\n\n\tZvýraznil, že dôkazy získané na základe príkazu Okresného súdu Košice I sp. zn. 5Ntt/329/2011 zo\n\n\tdňa 15.7.2011 neboli nosnými, pričom nemali priamy súvis s dôkazmi pre skutky 1/ - 2/. Dôkazom\n\n\tpotvrdzujúcim, že obvinený páchal trestnú činnosť, bola hlavne domová prehliadka, na základe ktorej\n\n\tbolo možné jednoznačne identifikovať predmety, ale aj potvrdiť internetovú komunikáciu a ich obsah\n\n\tz dátových súborov. Dôkazy získané na základe príkazu sudcu pre prípravné konanie podľa § 116 Tr.\n\n\tpor. mali len podporný charakter preto, aby tieto boli následne preverené a potvrdené iným procesným\n\n\tspôsobom. V tomto prípade sa príkazy súdu vydali zo zákonného dôvodu a neboli porušené základné\n\n\talebo iné práva a slobody dotknutých osôb. V danom štádiu konania bol príkaz riadne odôvodnený\n\n\tna základe v tom čase získaných informácií, s ktorými orgány činné v trestnom konaní disponovali a\n\n\tbol to jediný spôsob, ako bolo možné postupovať. Nie je dôvod preto spochybňovať odôvodnenosť a\n\n\tzákonnosť vydania príkazu sudcu pre prípravné konanie nielen z materiálneho hľadiska (pretože zo\n\n\tspisového materiálu možno jednoznačne vyvodiť potrebu zabezpečenia získaných dôkazov), ale ani\n\n\tformálneho. Podotýka, že identifikačné údaje užívateľského účtu X.-XX spolu s IP adresou boli nielen\n\n\tznáme ešte pred začatím trestného stíhania, ale aj verejne a bežne prístupné a ich skonkretizovanie\n\n\tna základe príkazu tvorilo iba formálne hľadisko. Má za to, že zákonný sudca pre prípravné konanie\n\n\tsa v odôvodnení príkazu dostatočným spôsobom venoval potrebe jeho vydania a získania údajov pre\n\n\tprioritný cieľ v podobe objasnenia skutku.\n\n\n\n\tPoukazujúc na vyššie uvádzané skutočnosti je prokurátor toho názoru, že v danom prípade neboli\n\n\tnaplnené dôvody a podmienky na oslobodenie obžalovaného spod obžaloby, pretože právne závery\n\n\tprvostupňového súdu ohľadom nepoužiteľnosti dôkazov získaných na základe príkazu Okresného súdu\n\n\tKošice I neboli správne aplikované a vyložené.\n\n\n\n\tZa okolností, ktoré existovali v čase vydania príkazu, považuje dôkazy získané z prostriedkov na základe\n\n\tpríkazu za zákonné a v plnom rozsahu spôsobilé plniť funkciu dôkazu v konaní pred súdom.\n\n\n\n\tOdvolateľ podotkol, že príkaz súdu na telekomunikačnú činnosť nemá žiaden priamy vplyv na\n\n\tostatné vykonané dôkazy, ktorými bol identifikovaný obžalovaný ako osoba používajúca účet X.-\n\n\tXX. V nadväznosti na to možno jednoznačne konštatovať, že dôkazy získané na základe domovej\n\n\tprehliadky a vytlačený obsah účtu s fotkami samotného obžalovaného (ktoré podľa jeho názoru tiež\n\n\tpreukazujú priamu manipuláciu obžalovaného s účtom), neboli spôsobilé niesť nezákonnosť predtým\n\n\tzabezpečeného sporného dôkazu.\n\n\n\n\tV súvislosti s celkovou identifikáciou osoby mimo údajov získaných priamo od prevádzkovateľa K. a v\n\n\tsúvislosti s práve spomenutou domovou prehliadkou, nemožno prehliadnuť dôkaz č. 37, zaistený pri\n\n\tprehliadke rodinného domu z 5.1.2012, na fotodokumentácii pod č. 58-59, a to 15 ks papiera formátu\n\n\tA4 s výpisom emailovej komunikácie účtu X.-XX (nájdené v detskej izbe, v skrinke pri posteli). Tento\n\n\tdôkaz bez akýchkoľvek pochýb zužuje identifikáciu osoby, ktorá mala priamy súvis s týmto účtom.\n\n\tJe evidentné, že obžalovaný teda mal prístup k tomuto účtu, pretože výpis z neho by si nemohol\n\n\tzabezpečiť bez toho, aby k nemu nemal prístupové heslo. Taktiež je potrebné sa zaoberať úvahou, aká\n\n\texistuje pravdepodobnosť, aby obžalovaný disponoval takýmto výpisom presne z účtu, ktorý obsahoval\n\n\textrémistický materiál a to naviac u seba doma a práve v kritickom čase. Aký je teda predpoklad, že ak\n\n\tby obžalovaný nemal žiaden vzťah k účtu X.-XX, mal jeho výpis v skrinke pri posteli, keď mal možnosť\n\n\tzaložiť si hocijaký iný účet nielen u prevádzkovateľa stránky D.. Taktiež niektoré obrázky a súbory na\n\n\tzaistených dátových nosičoch počítača sa zhodujú s obrázkami a súbormi, ktoré sa nachádzali na\n\n\twebovom účte (napr. snímka 020920102096 a 020920102098).\n\n\n\n\tVo vzťahu ku skutku 3/ obžaloby podľa prvostupňového súdu nebolo možné stotožniť vlastníka\n\n\textrémistických materiálov, ktoré boli nájdené v detskej izbe, nakoľko okrem obžalovaného obýval\n\n\tmiestnosť aj jeho brat a časť slúžila ako pracovňa. Naviac sa súd priklonil k verzii matky obžalovaného,\n\n\tktorá mala zakúpiť tričká a knihy v bežných obchodoch.\n\n\n\n\tV súvislosti s výpoveďami rodičov je však potrebné prihliadnuť na skutočnosť, že sa jedná vo vzťahu k\n\n\tobžalovanému o blízke osoby. Čo sa týka výpovede matky, táto nevedela hodnoverne opísať, v ktorých\n\n\tobchodoch a kedy nakupovala tričká. Aj keď by sme zobrali do úvahy, že existuje možnosť zakúpiť tieto\n\n\tmateriály (či už na trhovisku, alebo prostredníctvom internetu), neznamená to, že nie sú spôsobilé na\n\n\tvyvodenie trestnoprávnej zodpovednosti. Je evidentné, že rodinní príslušníci chcú takýmto spôsobom\n\n\tzakryť nelegálnosť zabezpečenia týchto vecí, ktoré nie je možné získať bežne dostupným nákupom.\n\n\n\n\tJe tiež nelogické, aby súd nevedel stotožniť vlastníka extrémistických materiálov. Opačným výkladom\n\n\ttvrdenia súdu je možné dospieť jedine k záveru, že veci nájdené pri domovej prehliadke nepatria\n\n\tabsolútne nikomu z rodiny. Práve naopak, s prihliadnutím na ďalšie viaceré dôkazy možno vylučovacou\n\n\tmetódou stanoviť konkrétnu osobu, ktorá mala okrem priameho prístupu k veciam aj bližší vzťah,\n\n\tpoužívala ich a mala motív na ich uskladnenie. Vzhľadom k tomu, že rodičia obžalovaného spoločne\n\n\ttvrdia, že nemali vedomosť o väčšine týchto vecí, ostáva podozrenie len na obžalovanom, keďže brat\n\n\tN. C. nájdené veci videl až po vykonaní domovej prehliadky. Okrem toho je zrejmé, že tričká svojou\n\n\tveľkosťou boli určené mužskej vyššej postave. Iné osoby spoločnú domácnosť neobývali. Taktiež je\n\n\tpotrebné prihliadnuť aj na výpoveď otca obžalovaného, ktorý potvrdil, že obal so znázorneným hákovým\n\n\tkrížom doniesol zo školy práve obžalovaný. V tomto je potrebné vylúčiť otca, ktorý si výslovne neprial\n\n\tmať takéto závadné veci v domácnosti.\n\n\n\n\tPoukázal tiež na skutočnosť, že aj na dátových nosičoch zaistených pri domovej prehliadke z počítača\n\n\tnachádzajúceho sa v izbe obžalovaného, sa nachádza extrémistický materiál pod adresárom „D.\" - teda\n\n\ts menom obžalovaného, čo preukazuje, že tieto závadné súbory boli štruktúrované a zoradené podľa ich\n\n\tužívateľa. Z uvedených dôvodov preto neprichádza možnosť použiť zásadu in dubio pro reo na osobu\n\n\tobžalovaného.\n\n\n\n\n\n\tOdvolateľ ďalej uviedol, že v písomnom vyhotovení rozsudku badať tiež zjavný rozpor medzi výrokovou\n\n\tčasťou a odôvodnením. Pokiaľ súd vo výrokovej časti oslobodil skutok 3/ z dôvodu, že tento nie\n\n\tje trestným činom, v odôvodňujúcej časti nerozobral, prečo konanie obžalovaného nenapĺňa znaky\n\n\tkonkrétneho trestného činu. To isté sa týka aj skutku 5/. V tomto rozsahu považuje rozsudok za\n\n\tzmätočný a nepreskúmateľný, v rozpore s ustanovením § 189 ods. 1 písm. b) Tr. por., pretože súd\n\n\todôvodnil oslobodenie v danej časti argumentačne inými skutočnosťami (nebolo možné preukázať,\n\n\tkto je páchateľom). Či sa však jedná o akýkoľvek oslobodzujúci výrok, tento vôbec nekorešponduje s\n\n\tvykonaným dokazovaním.\n\n\n\n\tPokiaľ ide o skutok 4/ obžaloby, hlaveň krátkej strelnej palnej zbrane, opätovne prokurátor poukazuje na\n\n\tto, kde bola vec nájdená pri domovej prehliadke, ktorým bolo miesto pri osobných veciach obžalovaného.\n\n\tVo výpovedi otca sú tiež rozpory s výpoveďou syna N. ohľadom prinesenia tlmiča, jeho ukázania a\n\n\tnáslednej manipulácie.\n\n\n\n\tRovnako sa to týka aj dizertačnej práce matky obžalovaného, ktorú nikdy nezačala písať. Je pochybné,\n\n\tže by predmetom dizertačnej práce boli presné postupy a návody na výrobu výbušnín. Je zrejmé, že\n\n\tobaja rodičia vypovedajú účelovo s cieľom brániť obžalovaného a zľahčiť závažnosť jeho konania.\n\n\n\n\tV súhrne je možné jednoznačne konštatovať, že obžalovaný prišiel v inkriminovanom časovom období\n\n\tdo kontaktu s extrémistickými materiálmi, vedel, že propagovanie a ich zbieranie je zákonom zakázané.\n\n\tJeho pozitívny postoj je zrejmý aj z názvu jeho užívateľského konta, ktorý tvorí počiatočný názov\n\n\tpravicovo - extrémistickej hudobnej skupiny a číslica 18 ako iniciály Adolfa Hitlera. Je tiež zrejmé, že bol\n\n\tvzhľadom na svoj spoločenský postoj militantne založený, čo preukazujú výbušniny, resp. chemikálie a\n\n\tnávody na výrobu výbušnín nájdené pri domovej prehliadke a časti zbraní. Skutočnosť, že takýto postoj\n\n\tneprezentoval voči niektorým kamarátom, ktorí boli vypočutí na hlavnom pojednávaní (naviac účelovo\n\n\tna jeho podnet), neznamená, že tak nemohol učiniť voči iným osobám. V každom prípade je preukázané,\n\n\tže elektronicky vložené materiály boli verejne dostupné.\n\n\n\n\tUvedené dôkazy teda jednotlivo, no najmä v súhrne dotvárajú obraz o trestnoprávnej zodpovednosti\n\n\tobžalovaného v zmysle obžaloby.\n\n\n\n\tVo vzťahu k ostatným skutočnostiam, v plnom rozsahu poukázal na predchádzajúce odvolanie\n\n\tprokurátora v tejto veci zo dňa 14.7.2016.\n\n\n\n\tVzhľadom na uvedené navrhol, aby Krajský súd v Košiciach napadnutý rozsudok zrušil v celom rozsahu\n\n\ta vec vrátil na nové prejednanie a rozhodnutie okresnému súdu.\n\n\n\n\tKrajský súd na základe takto podaného odvolania podľa § 317 ods. 1 Tr. por. preskúmal zákonnosť a\n\n\todôvodnenosť napadnutých výrokov rozsudku, proti ktorým odvolateľ podal odvolanie, ako aj správnosť\n\n\tpostupu konania, ktoré im predchádzalo. Na chyby, ktoré neboli odvolaním vytýkané, prihliadne súd len\n\n\tvtedy, ak by odôvodňovali podanie dovolania podľa § 371 ods. 1 Tr. por. a zistil nasledovné.\n\n\n\n\tOkresný súd vykonal na hlavnom pojednávaní všetky dostupné dôkazy pri rešpektovaní relevantných\n\n\tzásad trestného konania uvedených v § 2 Tr. por. potrebné pre poznanie skutkových okolností\n\n\tnevyhnutných pre objasnenie veci a spravodlivé rozhodnutie. Na tomto základe potom prvostupňový\n\n\tsúd vyvodil z dôkazov zákonné, stavu veci zodpovedajúce právne závery.\n\n\n\n\tVzhľadom na tú skutočnosť, že prvostupňové a odvolacie konanie z hľadiska predmetu konania tvoria\n\n\tjeden celok, a preto odôvodnenie rozhodnutia prvostupňového súdu a odvolacieho súdu nemožno\n\n\tposudzovať izolovane ale komplexne, nie je účelom v tomto rozhodnutí znovu podrobne rozoberať\n\n\tdôkazy, na ktoré vo svojom rozhodnutí už poukázal okresný súd.\n\n\n\n\tNa druhej strane ale vzhľadom na uplatnené námietky prokurátorom v podanom odvolaní je potrebné\n\n\todpovedať na tie argumenty, ktoré sú pre rozhodnutie rozhodujúce.\n\n\n\n\tSo zreteľom na odvolacie námietky prokurátora odvolací súd, pokiaľ ide o skutky pod bodom 1/ a 2/\n\n\tnapadnutého rozsudku, poukazuje najmä na tieto skutočnosti:\n\n\n\n\tuznesením vyšetrovateľa PZ Krajského riaditeľstva PZ v Košiciach, Odboru kriminálnej polície sp. zn.\n\n\tKRP-52/OVK-KE-2011 zo dňa 13. 7. 2011 bolo začaté trestné stíhanie za zločin podpory a propagácie\n\n\tskupín smerujúcich k potlačeniu základných práv a slobôd podľa § 421 ods. 1, ods. 2 písm. a) Tr. zák..\n\n\tNásledne bol sudcom pre prípravné konanie Okresného súdu Košice I sp. zn. 5Ntt/329/2011 zo dňa 15. 7.\n\n\t2011 vydaný na návrh Okresného prokurátora Košice I pod sp. zn. 2 Pv 474/11-3 zo dňa 14. 7. 2011 podľa\n\n\t § 116 ods. 2 Tr. por. príkaz právnickej osobe K..E., a.s. so sídlom v Ž., ktorá bola správcom internetového\n\n\tportálu X..K..E., aby oznámila vyšetrovateľovi KR PZ OKP v Košiciach údaje prenášané prostredníctvom\n\n\tpočítačového systému, ako aj údaje, ktoré sú predmetom telekomunikačného tajomstva, alebo na ktoré\n\n\tsa vzťahuje ochrana osobných údajov v rozsahu, ako sú tieto konkretizované na strane 7 napadnutého\n\n\trozhodnutia.\n\n\n\n\n\n\tStavu veci zodpovedá konštatovanie prvostupňového súdu uvedené v jeho rozsudku, že spoločnosť\n\n\tK..E., a.s., G.. A.. Š. č. XX, Ž. dňa 2. 8. 2011 zaslala vyšetrovateľovi KR PZ v Košiciach požadované\n\n\túdaje na priloženom CD nosiči a prílohách č. 1 a č. 2 obsahom ktorých bola mailová komunikácia,\n\n\trýchla pošta, pošta a chat, súbory, ktoré boli podrobené analýze na Krajskom riaditeľstve PZ v Košiciach,\n\n\tOdbore kriminálnej polície, Oddelení extrémizmu a diváckeho násilia so záverom, že vykazujú znaky\n\n\tzávadnosti a to materiálu extrémistického (č.l. 755 - 759).\n\n\n\n\tZároveň spoločnosť K..E., a.s. G.. A.. Š. č. XX, Ž. uviedla, že registrácia nicku X.-XX prebehla dňa\n\n\t12.12.2006 o 13-tej hodine z IP adresy XX.XXX.XX.XXX, v prílohe zaslala všetky prístupy do konta X.-\n\n\tXX, ktoré boli zaznamenané. Taktiež oznámila aj registračné údaje, ktoré užívateľ X.-XX pri registrácii\n\n\tvyplnil a ktoré sú založené na čl. 737- 738 trestného spisu. Z týchto informácií bolo zistené, že užívateľom\n\n\tnicku X.-XX, ktorý verejne propaguje na internetovom portály vyššie uvedenej spoločnosti extrémistické\n\n\tmateriály je osoba, ktorá vystupuje pod menom D. C., nar. XX. X. XXXX, košický kraj, Košice - okolie.\n\n\n\n\tProkurátor namieta v podanom odvolaní, že súd v trestnom konaní nie je oprávnený hodnotiť zákonnosť\n\n\tpríkazu vydaného iným súdom o to naviac, ak je to súd rovnakého stupňa. Touto právomocou disponuje\n\n\tiba Ústavný súd SR. Uvedený príkaz nebol vyhlásený za nezákonný Ústavným súdom SR na základe\n\n\tústavnej sťažnosti, pričom doposiaľ takáto sťažnosť vo vzťahu k predmetnému príkazu na Ústavnom\n\n\tsúde SR v súvislosti s touto trestnou vecou prejednávaná vôbec nebola. V opačnom prípade by\n\n\tpotom súd nebol viazaný právoplatným rozhodnutím iného súdu a mohol by vyhodnocovať zákonnosť\n\n\trozhodnutia iných súdov podľa ich kvality a prípadne na takéto rozhodnutia po vyhodnotení kvalitatívnej\n\n\tnedostatočnosti obsahu ich odôvodnenia neprihliadať, čo je zásadne v rozpore s ustanovením § 7 ods.\n\n\t1 Tr. por.\n\n\n\n\tĎalej prokurátor tvrdí, že právne závery prvostupňového súdu ohľadom nepoužiteľnosti dôkazov\n\n\tzískaných na základe uvedeného príkazu neboli správne aplikované a vyložené. Dôkazy získané na\n\n\tzáklade príkazu vydaného podľa § 116 ods. 2 Tr. por. považuje za zákonné a spôsobilé plniť funkciu\n\n\tdôkazu v trestnom konaní pred súdom.\n\n\n\n\tKrajský súd sa s uvedenou argumentáciou prokurátora nestotožňuje a zdôrazňuje, že v situácii, keď\n\n\tna základe príkazu sa získané a oznámené údaje prenášané prostredníctvom počítačového systému,\n\n\tako aj údaje, ktoré sú predmetom telekomunikačného tajomstva, alebo na ktoré sa vzťahuje ochrana\n\n\tosobných údajov stali dôkazným prostriedkom v trestnom konaní, dotknutá osoba - obžalovaný môže\n\n\tv trestnom konaní pred súdom namietať nezákonnosť zisťovania a oznámenia uvedených údajov a z\n\n\ttoho vyplývajúcu ich nepoužiteľnosť ako dôkazu (I. US 274/05), ktoré právo v posudzovanej trestnej veci\n\n\tprostredníctvom svojej obhajkyne v konaní pred súdom uplatnil aj obžalovaný D. C..\n\n\n\n\tĎalej je potrebné uviesť, že prieskumná povinnosť súdu sa musí vždy vzťahovať i na zákonnosť\n\n\tprípravného konania, vrátane rozhodovania sudcu pre prípravné konanie, ak na jeho základe boli zistené\n\n\tskutočnosti významné a dôležité pre trestné konanie, z ktorých prokurátor vychádza pri podaní obžaloby\n\n\tna obvineného, pretože bez toho nie je možné hovoriť o spravodlivom procese (č.l. 6 ods. 1 Dohovoru).\n\n\n\n\tSúd je preto povinný preskúmať a posúdiť aj zákonnosť príkazu na oznámenie údajov prenášaných\n\n\tprostredníctvom počítačového systému, ktorý vydal sudca pre prípravné konanie Okresného súdu\n\n\tKošice I podľa § 116 ods. 2 Tr. por. dňa 15. 7. 2011 (č.l. 475 - 476), na základe ktorého bola na\n\n\tpodklade údajov (súborov získaných od spoločnosti K..E., a.s. Ž., stotožnená podozrivá osoba, ktorá\n\n\tprostredníctvom tejto sociálnej siete pod registrovaným nickom X.-XX elektronicky komunikovala.\n\n\n\n\tPrístup orgánov činných v trestnom konaní k údajom týkajúcim sa súkromného života osôb predstavuje\n\n\tzásah do základného práva na rešpektovanie súkromného života. V prípade sprístupnenia údajov\n\n\tprenášaných prostredníctvom počítačového systému orgánom činným v trestnom konaní by súd - sudca\n\n\tpre prípravné konanie okresného súdu mal posúdiť najmä skutkové okolnosti konkrétneho prípadu, ale\n\n\taj možnosť dosiahnuť účel trestného konania inak.\n\n\n\n\tPreskúmateľnosť dôvodnosti vydania príkazu si vyžaduje relevantnú, konkrétnu vysvetľujúcu\n\n\targumentáciu, akými skutočnosťami boli naplnené zákonom stanovené podmienky pre tento zásah do\n\n\tpráva na súkromie. Bez takéhoto odôvodnenia opierajúceho sa o konkrétne skutočnosti je vydaný príkaz\n\n\tnepreskúmateľný.\n\n\n\n\n\n\tV nadväznosti na uvedené krajský súd poukazuje na tú skutočnosť, že odôvodnenie obsiahnuté v\n\n\tpríkaze sudcu pre prípravné konanie Okresného súdu Košice I z 15. 7. 2011, sp. zn. 5Ntt/32/2011\n\n\tvšak možno považovať len za formálne, pretože v odôvodnení nie sú totiž uvedené žiadne konkrétne\n\n\tskutočnosti, ktoré viedli k jeho vydaniu a text odôvodnenia iba cituje zákonom stanovené podmienky vo\n\n\tvšeobecnej rovine. Taký spôsob odôvodnenia, aký použil v posudzovanej trestnej veci prvostupňový súd,\n\n\tnemožno akceptovať a príkaz treba považovať za zjavne neodôvodnený. Zásah do práva obžalovaného\n\n\tzaručeného článkom 8 Dohovoru o ochrane ľudských práv a základných slobôd na podklade uvedeného\n\n\tpríkazu neposkytol náležitú indikáciu podľa okolností a podmienok, za akých je orgán činný v trestnom\n\n\tkonaní oprávnený zasiahnuť do práva obžalovaného na súkromie.\n\n\n\n\tPožiadavka dôslednosti sudcu pre prípravné konanie pri písomnom vyhotovení príkazu podľa § 116 ods.\n\n\t2 Tr. por. je odôvodnená povahou daného konania, ktoré nepredpokladá účasť protistrany pri rozhodnutí\n\n\tsúdu.\n\n\n\n\n\n\tNa záver je potrebné uviesť, že oprávnenie orgánov činných v trestnom konaní požadovať zistenie\n\n\ta oznámenie údajov, ktoré sú predmetom telekomunikačného tajomstva, nemôže byť vzhľadom na\n\n\tintenzitu, ktorou sa ich oznámením zasahuje do základného práva na súkromie dotknutej osoby\n\n\tpovažované za obvyklý alebo rutinný prostriedok prevencie a odhaľovania trestnej činnosti. K použitiu\n\n\ttohto prostriedku boja proti trestnej činnosti môže dôjsť jedine vtedy, ak na dosiahnutie tohto cieľa\n\n\tneexistuje iný a vo vzťahu k základnému právu šetrnejší prostriedok. To ale musí byť vyargumentované\n\n\tv príkaze vydanom sudcom pre prípravné konanie okresného súdu. Ak tomu tak nie je, potom dôkazy\n\n\tzískané od poskytovateľa elektronických komunikácií majú charakter a povahu nezákonných dôkazov\n\n\ta sú v trestnom konaní procesne nepoužiteľné.\n\n\n\n\tV posudzovanej trestnej veci sa uvedené zistenie vzťahuje na súbory a informácie poskytnuté\n\n\tspoločnosťou K..E., a.s. G.. A.. Š. č. XX, Ž., vrátane fotoalbumu a videoalbumu používateľa X.-XX\n\n\tna obrazovom a zvukovom nosiči DVD-R predloženom orgánom činným v trestnom konaní touto\n\n\tspoločnosťou.\n\n\n\n\n\n\tPokiaľ prokurátor v podanom odvolaní tvrdí, že dôkazom potvrdzujúcim, že obžalovaný D. C. spáchal\n\n\ttrestnú činnosť bola hlavne domová prehliadka, na základe ktorej bolo možné potvrdiť internetovú\n\n\tkomunikáciu a obsah dátových súborov a v tejto súvislosti poukazuje na dôkaz č. 37 zaistený pri\n\n\tprehliadke rodinného domu, vykonanej dňa 5. 1. 2012 a na fotodokumentáciu pod č. 58 až 59 - 15 kusov\n\n\tpapiera formátu A4 s výpisom mailovej komunikácie účtu X.-XX a ďalej tvrdí, že súbory na zaistených\n\n\tdátových nosičoch počítača sa zhodujú so súbormi, ktoré sa nachádzali na webovom účte, je potrebné\n\n\tuviesť, že sudca pre prípravné konanie Okresného súdu Košice I dňa 4. 1. 2012 vydal pod sp. zn.\n\n\tOS KE I-V-2-1/12-3Tp príkaz na vykonanie domovej prehliadky v rodinnom dome a v priestoroch k\n\n\tnemu priľahlých v obci L. č. XX v súvislosti so zločinom podpory a propagácie skupín smerujúcich k\n\n\tpotlačeniu základných ľudských práv a slobôd podľa § 421 ods. 1, ods. 2 písm. a) Tr. zák. a trestným\n\n\tčinom nedovoleného ozbrojovania podľa § 294 Tr. zák., ktorý vychádza, pokiaľ ide o vyššie uvedený\n\n\tzločin, z príkazu vydaného sudcom pre prípravné konanie Okresného súdu Košice I zo dňa 15. 7. 2011\n\n\tsp. zn. 5Ntt/32/2011 podľa § 116 Tr. por.\n\n\n\n\tV tejto súvislosti je potrebné uviesť, že vzhľadom už na konštatovanú nepreskúmateľnosť ostatne\n\n\tuvedeného príkazu, ktorá je dôvodom nezákonnosti zisťovania a oznámenia údajov prenášaných\n\n\tprostredníctvom počítačového systému, ako aj údajov, ktoré sú predmetom telekomunikačného\n\n\ttajomstva, alebo na ktoré sa vzťahuje ochrana osobných údajov, vzhľadom na kauzálnu súvislosť\n\n\tmedzi týmito príkazmi súvisiacu s vyššie uvedeným zločinom podľa § 421 ods. 1, 2 písm. a) Tr.\n\n\tzák., sú nepoužiteľné aj dôkazy zaistené pri domovej prehliadke súvisiace s identifikáciou osoby, ktorá\n\n\tmala vzťah k účtu X.-XX, používala tento účet, na ktoré poukazuje v písomných dôvodoch odvolania\n\n\tprokurátor a na ne nadväzujúce dôkazy, a to konkrétne znalecký posudok PhDr. N. E., ktorému\n\n\tpredchádzali vykonané analýzy externého Hard disku HDD Verbatin, na ktorom sa nachádzajú stiahnuté\n\n\tsúbory P1, P2, P3, P7, P8 zo zaisteného počítača pri vykonanej domovej prehliadke.\n\n\n\n\tZ uvedených dôvodov je potom legitímny postup a rozhodnutie prvostupňového súdu vo vzťahu k\n\n\tvyššie uvedeným skutkom obžaloby právne kvalifikovaným ako prečin podpory a propagácie skupín\n\n\tsmerujúcich k potlačeniu základných práv a slobôd podľa § 422 ods. 1 Tr. zák. a zločin rozširovania\n\n\textrémistických materiálov podľa § 422b ods. 1, ods. 2 písm. b) Tr. zák. podľa § 285 písm. a) Tr. por.\n\n\n\n\tPokiaľ ide o skutky pod bodom 1/ a 2/ napadnutého rozsudku, krajský súd v záujme komplexného\n\n\tposúdenia prejednávanej trestnej veci má za to, že je potrebné uviesť aj tieto skutočnosti.\n\n\n\n\tOd súdov sa vyžaduje, aby dodržiavali kontinuitu rozhodnutia. V praxi to znamená, že súd je povinný pri\n\n\trozhodovaní o skutkovo zhodných prípadoch rozhodovať podľa ustálenej judikatúry, resp. aj v intenciách\n\n\tpredtým prijatých rozhodnutí. Krajský súd preto dospel k právnemu záveru, ktorý konkretizoval v tomto\n\n\trozhodnutí a ktorý je totožný so záverom už vysloveným v uznesení Krajského súdu v Košiciach zo\n\n\tdňa 1. 6. 2017, sp. zn. 6To/78/2017 v otázke nevyhnutnosti odôvodnenia príkazu vydaného sudcom\n\n\tpre prípravné konanie podľa § 116 ods. 2 Tr. por. a následného posúdenia zákonnosti a procesnej\n\n\tpoužiteľnosti dôkazov v trestnom konaní získaných na jeho podklade.\n\n\n\n\tVyslovený právny názor zároveň znamená, že nebolo potrebné vo vzťahu ku skutkom pod bodom 1/ a\n\n\t2/ napadnutého rozsudku, aby sa odvolací súd zaoberal ďalšími dôkazmi a námietkami odvolateľa.\n\n\n\n\tK skutku pod bodom 3/ napadnutého rozsudku\n\n\n\n\tNa základe výsledkov vykonaného dokazovania niet žiadnych pochybností, že pri vykonaní domovej\n\n\tprehliadky dňa 5. 1. 2012 v bydlisku obžalovaného D. C. v L. č. XX bola zaistená kovová pracka na\n\n\topasok so znakom orlice a hákového kríža, dve plastové fólie s vyobrazením hákového kríža a lomeného\n\n\tblesku, rôzne knihy s rasistickou tematikou, dve tričká s vyobrazením názvu pravicovo-extrémistickej\n\n\tskupiny Projekt Vandal (zápisnica o vykonaní domovej prehliadky č.l. 415 - 429 - uvedené veci boli\n\n\tzaistené pod č. 9, 24, 32, 33 a 36, fotodokumentácia z uvedeného procesného úkonu č.l. 435 - 470).\n\n\n\n\tExistenciu uvedených vecných dôkazov zaistených pri domovej prehliadke nespochybnil ani svedok Ing.\n\n\tD. C., otec obžalovaného.\n\n\n\n\tSvedok vysvetlil, že keď obžalovaný D. C. mal 10 - 12 rokov, doniesol zo školy na priesvitom obale\n\n\tznázornený hákový kríž perom alebo ceruzkou, vytkol mu, že takéto niečo nechce viac vidieť. Obal\n\n\tsvedok odložil do šuflíka svojho pracovného stola, chcel ho zničiť, ale zabudol na to. Pracovňu (detskú\n\n\tizbu) užíva celá rodina. Pokiaľ ide o tričká, tieto boli kúpené manželkou v obchode v L. a rovnako aj knihy.\n\n\tNákup kníh a tričiek uvedených v posudzovanom skutku potvrdila aj svedkyňa Ing. G. C.. Svedkovia\n\n\tIng. D. C. a Ing. G. C. o podstatných a rozhodujúcich skutočnostiach týkajúcich sa nákupu kníh a tričiek\n\n\tuvedených v skutku vypovedali zhodne a bez rozporov v priebehu celého trestného konania.\n\n\n\n\tKrajský súd v tejto súvislosti poukazuje aj na tú skutočnosť, že z č.l. 78 predloženého trestného spisu\n\n\tvyplýva, že uznesením vyšetrovateľa PZ Krajského riaditeľstva PZ v Košiciach, Odboru kriminálnej\n\n\tpolície, Oddelenia všeobecnej kriminality zo dňa 4. 10. 2012, sp. zn. KRP-52/OVK-KE-2011 bolo\n\n\tvrátených 9 zaistených kníh napriek ich obsahu Ing. D. C. s tým, že už nie sú potrebné pre ďalšie konanie\n\n\ta neprichádza do úvahy ich prepadnutie alebo zhabanie a nie sú pochybnosti o práve menovaného na\n\n\ttieto veci.\n\n\n\n\tOdvolací súd má za to, že nie je možné prijať len všeobecný záver bez zistenia konkrétnych okolností\n\n\tspochybňujúcich pravdivosť a vierohodnosť svedeckých výpovedí, že keďže sa jedná v prípade svedkov\n\n\tIng. D. C. a Ing. G. C. o blízke osoby (rodičov), tieto chcú zakryť nelegálnosť zabezpečenia uvedených\n\n\tvecí, ktoré nie je možné získať bežne dostupným nákupom.\n\n\n\n\tOdvolací súd má za to, že prvostupňový súd pri hodnotení vykonaných dôkazov - namietaných\n\n\tsvedeckých výpovedí Ing. D. C. a Ing. G. C. prokurátorom postupoval dôsledne podľa § 2 ods. 12 Tr.\n\n\tpor., pričom uviedol všetky rozhodujúce a podstatné skutočnosti a logicky vyhodnotil uvedené svedecké\n\n\tvýpovede.\n\n\n\n\n\n\tPokiaľ prokurátor poukazuje v podanom odvolaní aj na súvislosť uvedených vecí s obsahom dátových\n\n\tnosičov zaistených pri domovej prehliadke z počítača nachádzajúceho sa v izbe, ktorú obýval aj\n\n\tobžalovaný D. C., je potrebné uviesť, že k nepoužiteľnosti analýzy dátových nosičov z počítača\n\n\tzaisteného pri domovej prehliadke ako dôkazu, odvolací súd uviedol svoje argumenty a vyslovil právny\n\n\tzáver už v časti rozhodnutia, keď posudzoval skutky pod bodom 1/ a 2/ napadnutého rozsudku, a preto\n\n\tnie je potrebné ich znovu na tomto mieste opakovať.\n\n\n\n\tProkurátor ďalej namieta, že súd odôvodnil oslobodenie obžalovaného v danej časti argumentačne inými\n\n\tskutočnosťami -tvrdením, že nebolo možné preukázať, kto je páchateľom skutku, avšak obžalovaného\n\n\tD. C. oslobodil spod obžaloby okresného prokurátora pre skutok pod bodom 3/ z dôvodu, že tento nie\n\n\tje trestným činom.\n\n\n\n\tKrajský súd považuje za potrebné uviesť, že vzhľadom na výsledky vykonaného dokazovania, nebolo\n\n\tbez akýchkoľvek pochybností, a teda jednoznačne dokázané, že skutok uvedený pod bodom 3/\n\n\tnapadnutého rozsudku spáchal obžalovaný D. C.. Odhliadnuc od uvedeného je ale potrebné zdôrazniť a\n\n\tpoukázať na tieto podstatné a rozhodujúce skutočnosti, t.j. že pri prečine prechovávania extrémistických\n\n\tmateriálov podľa § 422c Tr. zák. do 1. 1. 2017, kedy nadobudol účinnosť zákon č. 316/2016 Z.z. (teda\n\n\taj v čase, keď mal byť spáchaný uvedený skutok) platilo, že za extrémistický materiál sa považuje\n\n\tmateriál podľa § 130 ods. 8 Tr. zák., ak sa prechováva v úmysle podnecovať nenávisť alebo násilie\n\n\talebo neodôvodnené odlišné zaobchádzanie voči skupine osôb alebo jednotlivcovi pre ich príslušnosť k\n\n\tniektorej rase, národu, národnosti, farbe pleti, etnickej skupine pôvodu rodu alebo pre ich náboženské\n\n\tvyznanie, ak je zámienkou pre predchádzajúce dôvody.\n\n\n\n\tTo znamená, že musí ísť aspoň o nepriamy úmysel k tomuto podnecovaniu, teda s takýmto\n\n\tpodnecovaním aspoň jednej inej osoby musí byť osoba nakladajúca s extrémistickým materiálom\n\n\t(páchateľ) aspoň uzrozumená, t.j. minimálne ho prechovávať s vedomým, že ním bude pôsobiť na inú\n\n\tosobu.\n\n\n\n\n\n\tZ výsledkov vykonaného dokazovania, výpovedí svedkov D. T., K. C., ale ani z hodnotení obžalovaného\n\n\tD. C. zo školy v rozhodnom čase č.l. 736 nevyplýva, aby obžalovaný veci uvedené v skutku pod bodom\n\n\t3/ napadnutého rozsudku ukazoval spolužiakom, resp. iným osobám.\n\n\n\n\tPre úplnosť treba preto uviesť, že ak má osoba takýto materiál čisto pre seba, schováva ho u seba a\n\n\tnikdy z neho nič nikomu neukázala, nepôjde o extrémistický materiál v zmysle § 130 ods. 8, 9 Tr. zák.\n\n\tTýmto sa chránilo právo osoby na slobodu myslenia, hoci aj je toto myslenie v uvedenom zmysle zvrhlé.\n\n\n\n\tZ uvedeného potom vyplýva, že okresný súd postupoval v súlade so stavom veci a zákonom, keď\n\n\tpodľa § 285 písm. b) Tr. por. obžalovaného oslobodil spod obžaloby pre uvedený skutok právne\n\n\tkvalifikovaný ako prečin prechovávania extrémistických materiálov podľa § 422c Tr. zák., pretože skutok\n\n\tnie je trestným činom. Treba súhlasiť s názorom prokurátora, že prvostupňový súd v tejto časti svoje\n\n\trozhodnutie náležite neodôvodnil. Uvedený nedostatok však odstránil odvolací súd tým, že uviedol\n\n\tkonkrétne skutočnosti pre daný procesný postup a rozhodnutie.\n\n\n\n\tKu skutku pod bodom 4/\n\n\n\n\tSvedok Ing. D. C., otec obžalovaného uviedol, že kovovú rúrku (zaistená vec pri domovej prehliadke\n\n\tvykonanej dňa 5. 1. 2012, uvedená v zápisnici o vykonaní tohto procesného úkonu pod č. 40), ktorá\n\n\tbola znalcom identifikovaná ako hlaveň z krátkej strelnej, palnej zbrane našiel mladší syn N. na strelnici\n\n\tmedzi obcami H. a L.. Hlaveň mala zárez. Tým bola znehodnotená, pri výstrele by sa roztrhla. On sám\n\n\tju nepovažoval za súčasť zbrane napriek tomu, že je držiteľom zbrojných licencií, pretože nemala jasné\n\n\tznaky hlavne.\n\n\n\n\tVýpoveď vyššie uvedeného svedka v otázke zadováženia „kovovej rúrky“ korešponduje s prečítanou\n\n\tvýpoveďou svedka N. C. z prípravného konania, ktorý priznal, že keď bol malý chlapec, mal 11 až 12\n\n\trokov, našiel na strelnici medzi obcami H. a L. kovovú rúrku so zárezom. Otec mu prikázal, aby ju vyhodil,\n\n\tčo on však neurobil.\n\n\n\n\tZnalec Ing. C. C. z odvetvia kriminalistickej balistiky, ktorý sa podieľal na vypracovaní znaleckého\n\n\tposudku podaného Kriminalistickým a expertíznym ústavom Policajného zboru, odboru prírodovedného\n\n\tskúmania a kriminalistickej identifikácie Košice skúmal uvedený zaistený predmet pri domovej\n\n\tprehliadke, ktorý sa nachádzal v skrinke detskej izby - pracovne, ktorú obýva obžalovaný s bratom N. a\n\n\tdospel k záveru, že ide o hlaveň krátkej strelnej palnej zbrane samonabíjacej pištole kalibru 9 mm bez\n\n\tidentifikačných údajov (značka, výrobca, model, kaliber, výrobné číslo), pričom zistil, že 75 mm od ústia\n\n\tje cez stenu urobený zárez dlhý 11 mm o šírka 1,3 mm. Tým došlo k miernemu znefunkčneniu hlavne,\n\n\tale nie znehodnoteniu. Znalec uviedol, že drážkovaný vývrt je charakteristický znak pre hlaveň. Ďalej\n\n\tznalec potvrdil, že hlaveň je súčasťou zbrane kategórie B (§ 2 ods. 1 písm. a), b), c) zákona č. 190/2003\n\n\tZ.z. v znení neskorších predpisov) a podlieha povoľovaciemu konaniu a evidenčnej povinnosti.\n\n\n\n\tOrgány činné v trestnom konaní ďalšie dôkazy k uvedenému skutku neobstarali, a preto sa odvolací súd\n\n\tstotožnil s rozhodnutím okresného súdu, pretože na základe dôkazov uvedených v tomto rozhodnutí\n\n\tnemožno jednoznačne a celkom bezpečne bez akýchkoľvek pochybností prijať záver, že obžalovaný D.\n\n\tC. spáchal skutok uvedený pod bodom 4/ napadnutého rozsudku. Pochybnosti o tejto skutočnosti trvajú\n\n\taj po vykonaní a zhodnotení všetkých dostupných dôkazov, ktoré môžu reálne prispieť k náležitému\n\n\tzisteniu skutkového stavu, a to v rozsahu nevyhnutnom na stavu a veci zákonu zodpovedajúce\n\n\tspravodlivé rozhodnutie, a preto je odôvodnený postup prvostupňového súdu podľa § 285 písm. c) Tr.\n\n\tpor.\n\n\n\n\n\n\tKu skutku pod bodom 5/ napadnutého rozsudku\n\n\n\n\tV priebehu vykonanej domovej prehliadky dňa 5. 1. 2012 v rodinnom dome v L. č. XX, ktorý obýval\n\n\taj obžalovaný D. C. bola v priestoroch garáže zaistená kartónová krabica s obsahom predmetov\n\n\toznačených pod č. 46 zápisnice o uvedenom procesnom úkone - 1 kus krabička PVC s práškom tehlovej\n\n\tfarby, 1 kus sáčok s hliníkovým práškom, 1 kus sáčok s práškom sivej farby, 1 kus sáčok s práškom\n\n\tčervenohnedej farby, 1 kus sáčok s nápisom horčík práškový, 1 kus sáčok s nápisom HEXA a s bielym\n\n\tpráškom, 1 kus plechová konzerva s nápisom SURIK s neznámou látkou.\n\n\n\n\tK uvedeným predmetom svedok Ing. D. C. uviedol, že tieto predmety - práškové farby sú jeho\n\n\tvlastníctvom. On ich kúpil. Farby boli originál zabalené, len jedna bola otvorená, pričom ju otvoril on.\n\n\tSvoje tvrdenie svedok podložil aj internetovou objednávkou zo dňa 6. 1. 2010 na č.l. 1131.\n\n\n\n\tSúd ďalej zistil, že plechové krabičky obsahujúce zmes práškov - hliník, draslík a nadrobené kúsky\n\n\ttuhého podpaľovača (Pepo - chemická látka dexín) označené v zápisnici o vykonanej domovej\n\n\tprehliadke ako predmety pod č. 2, 3 boli zaistené v uzatvárateľnej skrinke nachádzajúcej sa v priestoroch\n\n\tdetskej izby, ktorú obýva obžalovaný D. C. s bratom a je aj zároveň pracovňou, takže je voľne prístupná\n\n\tpre všetkých členov domácnosti.\n\n\tZnalec pplk. Ing. C. D., ktorý sa podieľal na vypracovaní znaleckého posudku podaného Kriminalistickým\n\n\ta expertíznym ústavom Policajného zboru, odborom prírodovedného skúmania a kriminalistickej\n\n\tidentifikácie Košice (č.l. 358 - 365, pričom je potrebné zároveň uviesť, že použité číselné označenie\n\n\tzaistených predmetov je podľa označenia znalcom v znaleckom posudku) k zaistenému predmetu pod\n\n\tč. 19 znalec uviedol, že sa jedná o farbu v práškovom stave, ktorá sa pred použitím rozriedi s tekutinou,\n\n\ttak sa tento prášok dá použiť aj na výrobu pyrotechnických zloží. To isté platí aj pre hliníkový prášok -\n\n\tzaistený predmet pod č. 14. Dá sa kúpiť ako produkt na prípravu farieb, avšak pri zmiešaní hliníkového\n\n\tprášku so surikom vzniká pyrotechnická zlož schopná výbuchu. Takáto zmes bola nájdená ako zaistený\n\n\tpredmet č. 13.\n\n\n\n\tĎalej pri domovej prehliadke bol zaistený predmet č. 7, 8 - čierny prach, ku ktorému svedok Ing. D.\n\n\tC. uviedol, že ten patril taktiež jemu, keďže je poľovník a sám si doma prebíja náboje do poľovných\n\n\tzbraní, lebo je to lacnejšie. Na uvedené tvrdenie reagoval znalec tak, že čierny prach sa dá získať\n\n\tdelaborovaním - otvorením nevystrelených nábojov a zosypaním prachu. Na získanie 200 g čierneho\n\n\tprachu, ktorý bol zaistený, by bolo potrebné 100 ks nábojov.\n\n\n\n\tZo znaleckého posudku Kriminalistického a expertízneho ústavu Policajného zboru, odboru\n\n\tprírodovedného skúmania a kriminalistickej identifikácie Košice ďalej vyplýva, že predmetný strelný\n\n\tprach bol zložený z niekoľkých druhov streliva (č.l. 361), čo nasvedčuje tomu, že pochádza z delaborácie\n\n\trôznych druhov streliva.\n\n\n\n\tZ výsluchu znalca súd zistil, že pyrotechnická zlož je jednou zo skupín výbušnín, ktorej podstata je\n\n\tzmiešanie mechanických komponentov, väčšinou práškov na to, aby sa vytvoril požadovaný efekt -\n\n\tsvetlo, záblesk, dym.\n\n\n\n\tKomponent pyrotechnickej zlože je látka, ktorá sa dá použiť priamo na výrobu pyrotechnickej zlože,\n\n\tnapríklad prášok, ktorý sa používa pri výrobe pyrotechnickej zlože.\n\n\n\n\tKomponent na výrobu výbušného systému - časť výbušného systému, ktorá tvorí jeho súčasť. Výbušný\n\n\tsystém sa skladá z iniciátora, iniciačného zariadenia, výbušniny a iných komponentov, napríklad obalu.\n\n\n\n\tV danom prípade zaistený predmet pod č. 1 pri domovej prehliadke - kovová rúrka sa môže použiť na\n\n\tvýrobu výbušného systému. Znalec v tejto súvislosti uviedol, že v rúrke bola zistená prítomnosť hliníka a\n\n\tdraslíka, pričom aj pri odpaľovaní zápalnej pyrotechniky môže dôjsť k takému charakteru, záleží od typu\n\n\tpoužitia pyrotechnického efektu. To podľa názoru odvolacieho súdu súvisí aj so zaistenými predmetmi\n\n\tuvedenými pod bodom 2 a 3 zápisnice o vykonanej domovej prehliadke.\n\n\n\n\tK zistenému predmetu pod č. 9 znalec uviedol, že sa jedná o rôzne úlomky, na ktorých vidieť, že testy boli\n\n\tvykonané za použitia výbušnín, pretože na týchto predmetoch sú charakteristické poškodenia účinkami\n\n\tvýbušnín, vykazujú znaky mechanickej deštrukcie. Pri výbušninách platí, že čím menší fragment -\n\n\túlomok predmetu, tým bola použitá silnejšia výbušnina. Veľké úlomky by mali patriť pyrotechnickým\n\n\tzložiam, ale na potvrdenie týchto tvrdení by bolo nutné vykonať pokusy.\n\n\n\n\tPokiaľ ide o zaistený predmet pod č. 10, písomné materiály obsahujúce návody a výrobné postupy\n\n\tvýbušnín a traskavín k uvedenému písomnému materiálu vypovedala svedkyňa Ing. G. C., svedok Ing.\n\n\tD. C. a tiež svedok JUDr. Š. E.. Z uvedených dôkazov vyplýva, že tento materiál si vyhľadala a vytlačila\n\n\tz internetu svedkyňa Ing. G. C. na študijné účely, keďže dostala ponuku zo Žilinskej univerzity, kde\n\n\tvyštudovala odbor bezpečnostný manažment pokračovať v doktorandskom štúdiu, pričom už predtým v\n\n\trámci bakalárskej práce v roku 2006 sa zaoberala témou prevencia proti terorizmu s tým, že v uvedenej\n\n\ttéme - problematike mienila pokračovať. Napokon v doktorandskom štúdiu nepokračovala z dôvodu\n\n\tčasovej náročnosti.\n\n\n\n\tSvedok JUDr. Š. E. potvrdil, že materiály uvedené na č.l. 156 - 163, 812 - 815 trestného spisu mu boli\n\n\tukázané Ing. G. C. vo vyššie uvedených súvislostiach. Tieto materiály „zbežne prečítal“, obsahovali\n\n\tpopis na zhotovenie výbušniny.\n\n\tVzhľadom na tú skutočnosť, že prvostupňový súd na uvedené dôkazy v napadnutom rozsudku podrobne\n\n\tpoukázal a vyhodnotil ich v súlade s ustanovením § 2 ods. 12 Tr. por., krajský súd odkazuje na príslušnú\n\n\tčasť jeho dôvodov, ktoré si osvojuje ako vecne správne.\n\n\n\n\tS prihliadnutím na uplatnené námietky prokurátorom, pokiaľ ide o postup prvostupňového súdu podľa\n\n\t § 285 písm. b) Tr. por. ohľadne skutku pod bodom 5/ napadnutého rozsudku, tzn. oslobodenie\n\n\tobžalovaného spod obžaloby okresného prokurátora pre zločin nedovoleného ozbrojovania a\n\n\tobchodovania so zbraňami podľa § 295 ods. 1 písm. a) Tr. zák. v štádiu prípravy podľa § 13 ods. 1\n\n\tTr. zák. je potrebné uviesť, že obžalovaný D. C. by naplnil znaky zločinu nedovoleného ozbrojovania a\n\n\tobchodovania so zbraňami podľa § 295 ods. 1 písm. a) Tr. zák. v prípade, že bez povolenia by vyrobil,\n\n\tdoviezol, vyviezol, previezol, prepravil, zadovážil alebo prechovával sebe alebo inému hromadne účinnú\n\n\tzbraň alebo jej súčasť, alebo komponent.\n\n\n\n\tZa hromadne účinnú zbraň je potrebné považovať takú zbraň, ktorá je pri obvyklom použití spôsobilá\n\n\tsúčasne usmrtiť viac ľudí alebo im spôsobiť ťažkú ujmu na zdraví, napr. ručný granát, guľomet, samopal\n\n\ta podobne.\n\n\n\n\tNiet žiadnych pochybností, že hromadne účinnú zbraň nie je možné bez ďalšieho stotožňovať s\n\n\tvýbušninou, to je napokon zrejmé aj zo znenia § 295 ods. 1 písm. b) Tr. zák., ktoré sa vzťahuje\n\n\tna hromadenie jednak hromadne účinných zbraní, ale aj výbušnín, tzn. že uvedené kategórie nie sú\n\n\tidentické a tiež aj vzhľadom na definíciu výbušniny podľa § 21 zákona č. 51/1988 Z.z. v znení neskorších\n\n\tpredpisov, z ktorej vyplýva, že výbušniny sú látky a predmety, ktoré sa považujú za výbušné podľa\n\n\tosobitného predpisu (zákon č. 163/2001 Z.z. o chemických látkach a chemických prípravkoch).\n\n\n\n\tPodľa názoru krajského súdu, pokiaľ ide o komponenty alebo súčasti, ktoré sú k použitiu hromadne\n\n\túčinnej zbrane nevyhnutné, musia byť v takom množstve a kvalite, aby z nich bolo možné zostaviť\n\n\tnajmenej jednu hromadne účinnú zbraň do takej podoby, aby ju bolo možné použiť s predpokladanými\n\n\túčinkami pri uvedenom druhu zbrane, tzn. aby zadovážené a prechovávané komponenty vytvárali\n\n\trovnaké ohrozenie ako zadováženie a prechovávanie jednej hromadne účinnej zbrane.\n\n\n\n\tNa to, aby výbušnina mohla byť považovaná za hromadne účinnú zbraň, by muselo v skutku\n\n\tobžalobného návrhu byť aj kvantitatívne vymedzené a popísané množstvo komponentov potrebných na\n\n\tvýrobu konkrétne identifikovanej (označenej) výbušniny, prípadne druhovo určených výbušnín. Zároveň\n\n\tby muselo byť uvedené aj množstvo výbušniny, ktoré by bolo možné z uvedených komponentov vyrobiť,\n\n\tpričom účinky takto zhotovenej výbušniny by mali byť porovnateľné s účinkami jednej hromadne účinnej\n\n\tzbrane. Pritom je nutné zohľadniť aj to, že predpokladaný účinok výbušniny môže u rôznych druhov\n\n\tvýbušnín spôsobovať odlišné množstvo jej účinnej látky.\n\n\n\n\tV každej konkrétnej veci je preto potrebné posúdiť a uviesť, za akých množstevných predpokladov môže\n\n\tu konkrétneho druhu výbušniny dôjsť k usmrteniu alebo ujme na zdraví viacerých osôb a tieto skutočnosti\n\n\tmusia byť zrejmé zo žalovaného skutku.\n\n\n\n\tUvedené skutočnosti však zo skutku pod bodom 5/ napadnutého rozsudku nevyplývajú, nie sú v\n\n\tňom vôbec uvedené a nevyplývajú ani zo zadovážených dôkazov v trestnom konaní v posudzovanej\n\n\ttrestnej veci. Keďže konaním obžalovaného D. C. nebola naplnená citovaná objektívna stránka zločinu\n\n\tnedovoleného ozbrojovania a obchodovania so zbraňami podľa § 13 Tr. zák., § 295 ods. 1 písm. a) Tr.\n\n\tzák., postupoval okresný súd v súlade s ustanovením § 285 písm. b) Tr. por. a obžalovaného D. C. spod\n\n\tuvedeného zločinu oslobodil, lebo skutok nie je trestným činom.\n\n\n\n\tKrajský súd v tejto časti doplnil odôvodnenie rozhodnutia prvostupňového súdu, pretože nedávalo\n\n\todpoveď na podstatné a rozhodujúce skutočnosti významné pre postup a rozhodnutie súdu podľa § 285\n\n\tpísm. b) Tr. por., tak ako na to poukázal v písomných dôvodoch svojho odvolania prokurátor.\n\n\n\n\tNa záver odvolací súd už len dodáva, že výsledky vykonaného dokazovania pred súdom, vzhľadom\n\n\tna skutočnosti uvedené v tomto rozhodnutí, vyzneli tak, že odôvodňovali oslobodzujúce rozhodnutie\n\n\tobžalovaného D. C. prvostupňovým súdom uvedené vo výrokoch pod bodom 1/ až 5/ napadnutého\n\n\trozsudku, a preto krajský súd odvolanie okresného prokurátora ako nedôvodné zamietol.\n\n\n\n\tPoučenie:\n\n\n\n\n\n\tProti tomuto uzneseniu ďalší riadny opravný\n\n\tprostriedok nie je prípustný.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}