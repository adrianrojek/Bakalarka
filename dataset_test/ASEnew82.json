{"sud_guid": "", "sud_typ": "", "sud_nazov": "Okresný súd Prešov", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "29Cpr/5/2014", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Prešov\n\nSpisová značka:                      29Cpr/5/2014\n\nIdentifikačné číslo súdneho spisu:   8114218420\n\nDátum vydania rozhodnutia:           10. 10. 2018\n\nMeno a priezvisko sudcu, VSÚ:        JUDr. Diana Vlčková\n\nECLI:                                ECLI:SK:OSPO:2018:8114218420.11\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd v Prešove sudkyňou JUDr. Dianou Vlčkovou v právnej veci žalobcu: H. D., X.. XX.XX.XXXX,\n\n\ttrvale bytom V. R. XX, XXX XX L. L., právne zastúpeného JUDr. Renátou Matejovou, advokátkou so\n\n\tsídlom Ul. ČSA 25, Banská Bystrica proti žalovanému: PIVOVARY TOPVAR, a.s., so sídlom Pivovarská\n\n\t9, 082 21 Veľký Šariš, IČO: 31 648 479, právne zastúpeného JUDr. Luciou Jurgovou, advokátkou, s.r.o.\n\n\tso sídlom Slnečná 33, 044 24 Poproč, o určenie neplatnosti okamžitého skončenia pracovného pomeru\n\n\ttakto\n\n\n\n\n\n\trozhodol:\n\n\n\n\n\n\tI. Žalobu z a m i e t a.\n\n\n\n\tII. P r i z n á v a žalovanému voči žalobcovi nárok na náhradu trov konania v rozsahu 100 %.\n\n\n\n\todôvodnenie:\n\n\n\n\n\n\t1. Žalobca žalobou doručenou súdu dňa 30.06.2014 žiadal, aby súd určil, že okamžité skončenie\n\n\tpracovného pomeru uplatnené žalovaným voči žalobcovi dňa 2.5.2014 je neplatné.\n\n\n\n\t2. Žalovaný so žalobou nesúhlasil.\n\n\n\n\t3. Rozsudkom zo dňa 30.9.2015 súd I. inštancie vyhovel žalobe a určil, že okamžité skončenie\n\n\tpracovného pomeru žalovaným voči žalobcovi podaním zo dňa 2.5.2014 v zmysle ust. § 68 ods.1 písm.\n\n\tb) zák. č. 311/2001 Z.z. je neplatné.\n\n\n\n\t4. Uznesením Krajského súdu v Prešove zo dňa 18.5.2016 pod sp. zn. 8 CoPr 1/2016 odvolací súd\n\n\tzrušil rozsudok súdu I. inštancie a vrátil na ďalšie konanie. Odvolací súd sa v celom rozsahu stotožnil\n\n\ts odôvodnením napadnutého rozhodnutia a jeho závermi, v zmysle ktorých žalobca porušil pracovnú\n\n\tdisciplínu a to povinnosť zachovávať mlčanlivosť o všetkých skutočnostiach, o ktorých sa dozvedel pri\n\n\tplnení pracovných úloh v zmysle bodu 7.5. pracovnej zmluvy. Nepochybne správnym je aj záver, že\n\n\tjedným zo základných hľadísk pri rozhodovaní o postihu za porušenie pracovnej disciplíny je intenzita jej\n\n\tporušenia a správne ustálil aj základné kritéria pre vyhodnotenie stupňa intenzity porušenia pracovnej\n\n\tdisciplíny.\n\n\n\n\n\n\t5. Treba však prisvedčiť odvolateľovi, že aj keď podľa doterajšej súdnej praxe ide len o demonštratívny\n\n\tvýpočet týchto základných kritérií, každé z nich zásadne ovplyvňuje otázku hodnotenia stupňa intenzity\n\n\tporušenia pracovnej disciplíny.\n\n\n\n\t6. Súd prvej inštancie v odôvodnení svojho rozhodnutia nevysvetlil z akých dôvodov pre záver o\n\n\ttom, že žalobca neporušil závažne pracovnú disciplínu mu postačovalo vyhodnotiť len kritérium osoby\n\n\tzamestnanca a to či jeho konanie spôsobilo zamestnávateľovi škodu, čo žalovaný namieta.\n\n\t7. Podľa názoru odvolacieho súdu tým, že súd prvej inštancie nevyhodnotil ostatné ním uvádzané\n\n\tkritéria spôsobil, že žalovaný nemal možnosť zaujať stanovisko k neexistujúcej úvahe súdu týkajúcej\n\n\tsa vyhodnotenia týchto kritérií.\n\n\n\n\t8. Súd prvej inštancie opätovne rozsudkom zo dňa 21.4.2017 žalobe vyhovel a KS v Prešove uznesením\n\n\tzo dňa 20.2.2018 pod sp. zn. 8CoPr/5/2017 rozsudok súdu prvej inštancie zrušil a vrátil na ďalšie\n\n\tkonanie.\n\n\n\n\n\n\t9. V odôvodnení rozhodnutia uviedol, že napriek tomu, že prvoinštančný súd za jednu z najdôležitejších\n\n\tkritérií pri hodnotení intenzity porušenia pracovnej disciplíny považuje osobu zamestnanca, podľa\n\n\tnázoru odvolacieho súdu je dané kritérium v danom prípade bezvýznamné, resp. neznižuje intenzitu\n\n\tžalobcovho porušenia pracovnej disciplíny. To, že si žalobca počas svojho doterajšieho pôsobenia\n\n\tu žalovaného plnil svoje úlohy svedomito, resp. že sa do rozhodného obdobia nedopustil žiadneho\n\n\tdisciplinárneho previnenia neospravedlňuje, resp. neznižuje závažnosť porušenia pracovnej disciplíny\n\n\tv danom konkrétnom prípade.\n\n\n\n\t10. Za bezvýznamnú považoval odvolací súd aj skutočnosť, že konaním žalobcu nebola žalovanému\n\n\tako zamestnávateľovi spôsobená škoda. To, že v súčasnosti konaním žalobcu nebola spôsobená škoda,\n\n\tresp. škoda nebola preukázaná neznamená, že uvedené konanie nebolo spôsobilé škodu privodiť.\n\n\n\n\t11. Skutočnosť, že žalovaný nepreukázal, či realizoval šetrenie skoršieho úniku uvedených informácií\n\n\taj v inom prípade podľa názoru odvolacieho súdu nie je v prejednávanom prípade relevantná. Uvedené\n\n\tteda nie je podstatné pri hodnotení intenzity porušenia pracovnej disciplíny v tomto konkrétnom prípade.\n\n\tPodľa názoru odvolacieho súdu je bezvýznamná aj skutočnosť, či žalobca naplnil alebo nenaplnil\n\n\tskutkovú podstatu niektorej z foriem nedovoleného obmedzovania hospodárskej súťaže.\n\n\n\n\t12. Podľa názoru odvolacieho súdu prvoinštančný súd nedostatočne odôvodnil svoj záver o tom, že\n\n\tporušenie pracovnej disciplíny žalobcom nebolo závažné, a teda neodôvodňoval okamžité skončenie\n\n\tpracovného pomeru. Po vrátení veci bude potrebné s ohľadom na daný skutkový stav náležitým\n\n\tspôsobom vyhodnotiť intenzitu porušenia pracovnej disciplíny zo strany žalobcu a záver súdu náležite\n\n\todôvodniť.\n\n\n\n\n\n\t13. Súd na základe skutkových tvrdení žalobcu, popretí skutkových tvrdení žalovaného, výsluchom\n\n\tžalobcu, svedkov E. Y., H. N., O. H.G., J. L., Z. O., X. Š., oboznámením pracovnej zmluvy,\n\n\tpracovného poriadku, okamžitým skončením pracovného pomeru s prílohami, popisom pracovnej\n\n\tnáplne, smernicami žalovaného, zápisnicou o prerokovaní okamžitého skončenia pracovného pomeru,\n\n\tako aj ďalším spisovým materiálom zistil tento skutkový stav:\n\n\n\n\t14. Žalobca uzatvoril so žalovaným dňa 30.11.2007 pracovnú zmluvu na výkon práce obchodného\n\n\tzástupcu ON Kanal s účinnosťou od 1.12.2007 na dobu určitú do 30.11.2008 s určením miesta výkonu\n\n\tpráce Región ODC Zvolen.\n\n\n\n\t15. Podľa bodu 7.5. zmluvy zamestnanec je povinný zachovávať mlčanlivosť o všetkých skutočnostiach,\n\n\tktoré sa dozvie pri plnení svojich pracovných úloh, osobitne je povinný zachovávať mlčanlivosť o\n\n\tskutočnostiach tvoriacich dôverné informácie, alebo obchodné tajomstvo zamestnávateľa, alebo jeho\n\n\tobchodných partnerov, ako aj o skutočnostiach/okolnostiach týkajúcich sa obchodných či zmluvných\n\n\tvzťahov s tretími subjektami a osobitne o akýchkoľvek interne stanovených stratégiách, jej obchodných\n\n\tprístupov, do času kým ich zamestnávateľ preukázateľne zverejní alebo sa inak oprávneným spôsobom\n\n\tstanú všeobecne známymi. Za porušenie mlčanlivosti alebo obchodného tajomstva, či ochrany\n\n\tdôverných informácií sa nepovažuje poskytnutie takýchto informácií zamestnancom a iným oprávneným\n\n\tosobám v rámci skupiny SABMilller. Povinnosť mlčanlivosti trvá aj po skončení pracovného pomeru.\n\n\n\n\t16. Dňa 29.1.2008 účastníci konania uzatvorili dohodu o zmene pracovnej zmluvy s účinnosťou od\n\n\t1.2.2008 s tým, že pracovný pomer je dohodnutý na dobu neurčitú, pričom ostatné podmienky dohodnuté\n\n\tz pracovnej zmluvy ostávajú nezmenené.\n\n\t17. Žalovaný dňa 2.5.2014 v zmysle ustanovenia § 68 ods.1 písm. b) Zákonníka práce so žalobcom\n\n\tokamžite skončil pracovný pomer z dôvodu závažného porušenia pracovnej disciplíny.\n\n\n\n\t18. Obsahom uvedeného podania bola citácia ustanovení § 81 Zákonníka práce o základných\n\n\tpovinnostiach zamestnanca podľa písm. c, e, f); bodu 2.1.5. a 2.1.6. pracovného poriadku žalovaného,\n\n\tako aj článku VII. bodu 7.5. pracovnej zmluvy, obsahom ktorých je zachovanie povinnosti mlčanlivosti o\n\n\tvšetkých skutočnostiach, o ktorých sa dozvedel pri plnení svojich pracovných povinností.\n\n\n\n\t19. Žalovaný ďalej konštatuje, že pri realizácii kontroly nad dodržiavaním stanovených postupov pri\n\n\tnakladaní s citlivými informáciami zamestnávateľa zistil, že dňa 18.3.2014 o 8.58 hod. doobeda od\n\n\tL.. E. Y., supervízora, obdržal elektronickú emailovú správu (označenie špecifikované v okamžitom\n\n\tskončení pracovného pomeru), ktorá bola adresovaná jemu, ako aj ďalším príjemcom správy, túto s\n\n\tcitlivými údajmi, vrátane prílohy obsahujúcej dôverný dokument zamestnávateľa dňa 19.3.2014 o 16.13\n\n\thod. zaslal na neznámu emailovú adresu na webový emailový účet s označením nsimeg@gmail.com\n\n\t<mailto:nsimeg@gmail.com>.\n\n\n\n\n\n\t20. V zmysle smernice zásad správneho používania informačných systémov pod bodom 5.1.1. sú\n\n\tpovinní užívatelia jednať zvlášť opatrne, pokiaľ ako komunikačný prostriedok používajú email. V zmysle\n\n\tbodu 5.1.10. je zakázané zasielať elektronickou poštou obchodné dokumenty, citlivé alebo dôverné\n\n\tdokumenty, aj na osobné, webové, emailové účty samotných užívateľov. Žalovaný ako zamestnávateľ\n\n\tpovažoval za neprípustné a viac neakceptovateľné, že citlivé údaje informácie v elektronickej forme\n\n\tobsiahnuté v uvedenej emailovej správe, s ktorými ako zamestnanec prišiel pri výkone práce do\n\n\tstyku, sprístupnil jeho preposlaním neznámemu užívateľovi na webový emailový účet mimo užívateľov\n\n\telektronických adries zamestnávateľa. Uvedené konanie je v priamom rozpore s jeho povinnosťami\n\n\tzamestnanca v zmysle článku VII. bodu 7.5. pracovnej zmluvy, ktoré v súlade s bodom 3.3.2. pracovného\n\n\tporiadku sa považuje za závažné porušenie pracovnej disciplíny v zmysle bodu 3.3.2. pracovného\n\n\tporiadku a bodu 2.1., 2.2. a 2.3. písm. i) pracovného poriadku.\n\n\n\n\t21. Dňa 25.4.2014 bola daná žiadosť odborovej organizácii o prerokovanie okamžitého skončenia\n\n\tpracovného pomeru žalobcu, ktorá bola odborovou organizáciou prerokovaná dňa 28.4.2014.\n\n\n\n\t22. Žalobca vo svojej výpovedi uviedol, že náplňou jeho práce ako obchodného zástupcu bolo získavanie\n\n\tinformácie z konkurenčného prostredia. Pri stretnutí s pánom Š., ktorý bol bývalým zamestnancom\n\n\tspoločnosti žalovaného (č.l. 138) a v rozhodnom období pôsobil pre spoločnosť Budvar, mu tento\n\n\tuviedol, že disponuje zoznamom prevádzok spoločnosti žalovaného, obsahom ktorého sú citlivé údaje\n\n\ttýkajúce sa ich názvu, majiteľov, adries, ako aj samotného nastavenia platobnej disciplíny. Po jeho\n\n\tzískaní na tento zoznam upozornil svojich nadriadených a vzhľadom na citlivosť uvedených informácií,\n\n\tktoré mohli uniknúť podľa jeho názoru iba od zamestnanca na managerskej pozícii, začala v spoločnosti\n\n\tprebiehať vnútorná kontrola, na základe ktorej bolo zistené, že dňa 19.3.2014 na mailovú adresu pána\n\n\tŠ. doručil mailovú správu, vrátane prílohy, ktorá mu bola zaslaná zo strany jeho nadriadeného. Mal za to,\n\n\tže neide o citlivé informácie obchodného charakteru, ktoré neboli natoľko individualizované, aby mohli\n\n\tbyť zneužité v neprospech žalovaného zo strany konkurenčného prostredia. V danom prípade nemožno\n\n\thovoriť o porušení mlčanlivosti o predmetných skutočnostiach už len preto, že samotná emailová správa\n\n\tobsahuje informáciu o tom, že obchodní zástupcovia majú využívať doručenú prílohu na trhu pri ataku.\n\n\tAk teda žalovaný dovolil používať predmetnú prílohu na trhu pri ataku, pričom obchodným zástupcom\n\n\tneurčil ktorým subjektom majú byť určené, potom ide podľa jeho názoru o všeobecne známe informácie\n\n\ta z tohto dôvodu nie je možné hovoriť o citlivých údajoch.\n\n\n\n\t23. Žalobca ďalej poukázal na ustanovenie § 13 ods.4 Zákonníka práce, podľa ktorého zamestnávateľ\n\n\tnesmie bez vážnych dôvodov spočívajúcich v osobitnej povahe činnosti zamestnávateľa narúšať\n\n\tsúkromie zamestnanca na pracovisku a v spoločných priestoroch zamestnávateľa tým, že ho monitoruje,\n\n\tvykonáva záznam telefonických hovorov uskutočňovaných technickými, pracovnými zariadeniami\n\n\tzamestnávateľa a kontroluje elektronickú poštu odoslanú z pracovnej elektronickej adresy a doručenú na\n\n\ttúto adresu bez toho, aby ho na to vopred upozornil. Ak zamestnávateľ zavádza kontrolný mechanizmus,\n\n\tje povinný prerokovať so zástupcami zamestnancov rozsah kontroly, spôsoby jej uskutočnenia, ako aj\n\n\tdobu jej trvania.\n\n\t24. Z uvedeného je preto zrejmé, že žalovaný mohol do práva na súkromie žalobcu zasiahnuť len\n\n\tvýnimočne, a aj to za splnenia zákonom stanovených podmienok. Keďže žalovaný žalobcu vopred na\n\n\trealizáciu výkonu kontroly neupozornil a túto vykonal bez jeho vedomia a bez jeho súhlasu, považuje\n\n\ttakýto postup žalovaného za nezákonný.\n\n\t25. Zároveň žalovaný nemôže vytýkať žalobcovi nesplnenie pracovných povinností, o obsahu ktorých\n\n\tnemal žiadnu vedomosť. Súdu predložil oboznámenie s vnútornými predpismi spoločnosti Pivovary\n\n\tTopvar, a.s. zo dňa 3.12.2007 (č.l. 13), z ktorého vyplýva, že bol oboznámený s pracovným poriadkom,\n\n\tkolektívnou zmluvou, smernicou o mobiloch, zásadách poskytovania služobných motorových vozidiel,\n\n\tsmernicou pracovnej cesty, ako aj smernicou stala sa mi dopravná nehoda, avšak obsahom\n\n\toboznámenia neboli zásady správneho používania informačných systémov.\n\n\n\n\t26. Žalovaný vo svojich vyjadreniach uviedol, že žalobca dňa 15.7.2013 prevzal za účelom výkonu\n\n\tdohodnutého druhu práce notebook PC 65676 s príslušenstvom s prístupom na internet a pridelenou\n\n\tIP adresou, pričom pri jeho prvom zapnutí a zriadení účtu žalobcu sa zobrazilo na monitore hlásenie\n\n\tzariadenia s obsahom, že informácie v tomto počítači a v tejto sieti sú majetkom Plzenského prazdroju,\n\n\ta.s. Pivovary Topvar, a.s. a sú chránení zákonnými ustanoveniami o duševnom vlastníctve. Pre prístup\n\n\tk týmto informáciám musí byť pridelený účet a je možné nimi disponovať iba v súlade s právami\n\n\tdefinovanými systémovými administrátormi.\n\n\n\n\t27. Uvedené hlásenie sa zobrazuje na monitore počítača vždy pri prvom prihlásení a pre ďalšie\n\n\tpokračovanie chodu notebooku je nevyhnutné, aby užívateľ zariadenia stlačil tlačidlo „o.k“, čím\n\n\tpotvrdzuje, že sa s uvedenými podmienkami oboznámil.\n\n\n\n\t28. Žalobca bol smernicou zásadami správneho používania informačných systémov s poukazom na\n\n\tčlánok 7 bodu 7.3. upravujúcej pravidlá a podmienky monitorovania podnikovej komunikácie spoločnosti\n\n\tinformovaný o tom, že všetky emaily, ktoré sú uložené v poštovej schránke používateľa a nie sú\n\n\tvyznačené ako súkromné alebo ktoré zrejmé nie sú súkromnej povahy, ako vyplýva z popisu v\n\n\tpredmete správy, budú považované za podnikovú komunikáciu. Žalobca bol v súlade s internými\n\n\tpredpismi oboznámený so zmenou smernice zásady správneho používania informačných systémov a\n\n\tsmernice BIShardver prostredníctvom hromadnej emailovej správy zaslanej všetkým zamestnancom\n\n\tspoločnosti cez mail distribútora dňa 8.11.2013 o 15.06 hod. s upozornením, aby venoval pozornosť\n\n\ttýmto smerniciam a zároveň bol upozornený na skutočnosť kde sa na portáli nachádza aktuálne znenie\n\n\ttýchto smerníc. Súdu bola predložená notárska zápisnica N 64/2015, Nz 3432/2015, NCRIs 3532/2015\n\n\tosvedčujúca, že v poštovom priečinku doručená pošta bola uvedená mailová správa zo strany žalobcu\n\n\tako užívateľa vykázaná ako neprečítaná.\n\n\n\n\t29. Predmetnou notárskou zápisnicou zároveň bolo osvedčené, že od 3.3.2014 do 29.4.2014 v\n\n\tpoštovom priečinku doručená pošta sa nachádzala od odosielateľa mail distribútor pošta v počte položiek\n\n\t20, z toho 19 správ bolo vykázaných ako užívateľom prečítaným a jedna položka s predmetom správy\n\n\tzlepšovanie služieb BIS bola vykázaná ako užívateľom neprečítaná.\n\n\n\n\t30. Na základe uvedeného, preto považuje tvrdenie žalobcu, že nebol s predmetnými smernicami\n\n\toboznámený, resp. že nemal zriadený prístup za účelom oboznámenia sa s nimi za nepravdivé.\n\n\n\n\t31. Žalobca pôsobil u žalovaného v pracovnej pozícii obchodný zástupca, pričom svoje pracovné úlohy\n\n\tsi plnil aj rozširovaním predaja produktov žalovaného v prostredí ONTRADE trhu, teda v prevádzkach s\n\n\tpredajom a priamou konzumáciou piva a nápojov v mieste predaja, teda pri plnení svojich pracovných\n\n\túloh prichádzal do kontaktu s informáciami obchodného charakteru, o stratégiách pôsobenia žalovaného\n\n\tna ONTRADE trhu, ako aj informáciami o záujmoch a prioritách žalovaného a obchodnými informáciami\n\n\ta zmluvnými informáciami tretích strán (prevádzkovateľov zariadení).\n\n\n\n\t32. Keďže žalobca dohodnutý druh práce vykonával od r.2007, išlo o zamestnanca, ktorému bola\n\n\thodnota informácií získaných z fungovania ONTRADE trhu, spôsob sprístupňovania týchto informácií,\n\n\tobmedzenia nakladania so získanými informáciami, ako aj pravidlá poctivého súťaženia známa, z\n\n\ttoho preto vyplýva aj jeho nepochybná vedomosť, že sprístupnením emailovej informácie obchodného\n\n\tcharakteru určenej pre realizovanie stratégie žalovaného na trhu porušuje povinnosť mlčanlivosti, na\n\n\tktorú sa zaviazal v uzatvorenej pracovnej zmluve.\n\n\t33. Uvedené vyplýva aj zo samotnej náplne práce žalobcu, v ktorej je definovaná charakteristika\n\n\tprostredia, v ktorom ako obchodný zástupca pôsobil tak, že ide o silne konkurenčné prostredie rýchlo\n\n\tobratkového predaja piva do prevádzok prevažne s okamžitou spotrebou piva. V tomto turbulenčnom\n\n\tprostredí riadi a rozvíja predajné aktivity s úlohou plnenia stanovených cieľov a vízií spoločnosti, kde je\n\n\tnajväčším rizikom riadiť obchodné vzťahy s cieľom maximálnej efektivity a profitu.\n\n\n\n\t34. Žalobca vzhľadom ku funkcii, ktorú zastával sa pravidelne zúčastňoval školení, tréningových aktivít a\n\n\tpreskúšania nadobudnutých znalostí z oblasti hospodárskej súťaže, súťažného práva, súčasťou ktorých\n\n\tsú aj pravidlá nakladania s obchodnými informáciami a citlivými údajmi o pôsobení jednotlivých subjektov\n\n\tna trhu, pričom posledný tréning absolvoval dňa 3.6.2013. Obsahom uvedených školení bolo aj určenie\n\n\tôsmich pravidiel dodržiavania hospodársko-súťažného práva, v zmysle ktorých bolo zakázané uzatvárať\n\n\tdohody, jednať, prípadne si vymieňať informácie s konkurenciou.\n\n\n\n\t35. Žalobca ďalej poukázal na to, že v priebehu trvania pracovného pomeru nikdy nebol disciplinárne\n\n\triešený, bol hodnotený ako úspešnejší zamestnanec, preto má za to, že ani porušenie povinnosti\n\n\tvyplývajúcej mu z pracovnej zmluvy špecifikovanej v podaní žalovaného označenom ako okamžité\n\n\tskončenie pracovného pomeru nedosahuje taký stupeň intenzity porušenia pracovnej disciplíny\n\n\todôvodňujúcej skončenie pracovného pomeru postupom podľa § 68 ods.1 písm. b) Zákonníka práce. Na\n\n\tpreukázanie svojho úspešného pôsobenia u žalovaného v pracovnej pozícii obchodného zástupcu súdu\n\n\tpredložil hodnotenie zamestnávateľa pri oznámení zmeny tarifnej mzdy, vrátane certifikátov vystavených\n\n\tžalovaným preukazujúcich jeho úspešné zvyšovanie si kvalifikácie.\n\n\n\n\t36. Svedok E. Y. uviedol, že bol priamym nadriadeným žalobcu, pričom emailová správa, ktorú doručil\n\n\tpiatim obchodným zástupcom obsahovala citlivé informácie, konkrétne zoznam atakovaných prevádzok\n\n\tna východe Slovenska, ktoré sa snažila získať konkurencia tým, aby tieto ukončili spoluprácu so\n\n\tspoločnosťou žalovaného a začali spolupracovať s konkurenčným subjektom. Obsahom tejto prílohy\n\n\tnebol iba zoznam atakovaných prevádzok, ale aj konkrétne finančné sumy ponúkané konkurenciou na\n\n\tzískanie uvedených prevádzok.\n\n\n\n\t37. Takéto konanie žalobcu bolo preto vyhodnotené ako závažné porušenie pracovnej disciplíny, nakoľko\n\n\tbol dostatočným spôsobom informovaný, že uvedené údaje je možné použiť iba v internom prostredí\n\n\tspoločnosti a nesmú byť sprístupnené konkurenčnému prostrediu.\n\n\t38. Keďže išlo o informácie strategického významu, konanie žalobcu mohlo spôsobiť spoločnosti\n\n\tžalovaného škodu zmenou strategického postupu konkurenčného subjektu na získanie atakovaných\n\n\tprevádzok spolupracujúcich so spoločnosťou žalovaného.\n\n\n\n\t39. Žalobca v priebehu trvania pracovného pomeru nebol nikdy sankcionovaný, k plneniu pracovných\n\n\tpovinností pristupoval zodpovedne a v rámci hodnotenia patril k tým úspešnejším zamestnancom.\n\n\n\n\t40. Nemal vedomosť o spôsobe upozorňovania zamestnávateľa na monitorovanie pracovnej\n\n\tkomunikácie zamestnancov, ani i tom kedy monitorovanie realizované bolo, nakoľko on sám nebol\n\n\toprávnený monitorovať mailovú komunikáciu svojich podriadených.\n\n\n\n\t41. Svedok H. N. uviedol, že pôsobí v pozícii regionálneho managera, pričom jeho výpoveď o\n\n\tpodstatných skutkových okolnostiach porušenia pracovnej disciplíny žalobcu bola zhodná s výpoveďou\n\n\tE. Y. s uvedením, že sprístupnením informácií obchodného charakteru žalobcom nevznikla spoločnosti\n\n\tžalovaného žiadna škoda. Potvrdil, že bolo realizované monitorovanie pracovnej komunikácie\n\n\tzamestnancov spoločnosti žalovaného nielen na pozícii obchodných zástupcov, ale aj supervízorov,\n\n\tregionálnych managerov, ako aj ďalších nadriadených s tým, že žalobca na monitorovanie upozornený\n\n\tvopred nebol. Zároveň uviedol, že žalobca si svoje pracovné povinnosti plnil štandardne, teda\n\n\tjeho pracovné nasadenie nebolo výnimočné v porovnaní s ostatnými zamestnancami pôsobiacimi v\n\n\tspoločnosti žalovaného na rovnakej pozícii.\n\n\n\n\t42. Svedkovia O. H., J. L., ako aj Z. O. vo svojich svedeckých výpovediach potvrdili, že ako zástupcovia\n\n\todborovej organizácie pri Pivovaroch Topvar, a.s. dňa 28.4.2014 spolu s ďalšími dvoma členmi výboru\n\n\tprerokovali návrh žalovaného na okamžité skončenie pracovného pomeru so žalobcom pre porušenie\n\n\tpracovnej disciplíny s uvedením, že súčasťou žiadosti bola príloha, obsahom ktorej bol návrh na\n\n\tokamžité skončenie pracovného pomeru so žalobcom so záverom, že súhlasia s uvedeným návrhom.\n\n\t43. Svedok X. Š. uviedol, že pre spoločnosť žalovaného pracoval od roku 2011 do roku 2012 zhruba 6\n\n\tmesiacov. Z pracovného pomeru bol prepustený z organizačných dôvodov, pričom poukázal na korektné\n\n\tukončenie tohto pracovného pomeru zo strany žalovaného.\n\n\n\n\t44. Následne sa zamestnal ako obchodný zástupca spoločnosti Pivovary Budweiser Budvar. Pokiaľ ide\n\n\to údaje, ktoré mu žalobca zaslal, konkrétne zoznam konkurenčných prevádzok, ktoré mal ako obchodný\n\n\tzástupca navštíviť, uvedené dokumenty nepovažoval za tajné, keďže aj ich spoločnosť disponovala\n\n\tzoznamom konkurenčných prevádzok, ktoré poskytol žalobcovi (viď č. l. 122-137).\n\n\t45. V čase svojho pôsobenia pre spoločnosť žalovaného nikdy neboli upozorňovaní na to, ktoré z\n\n\tposkytnutých informácií od zamestnávateľa sa považujú za dôverné, prípadne tajné. Pokiaľ bola mailová\n\n\tkomunikácia označená možnosťou jej použitia pri trhu na ataku nešlo o informáciu dôvernú, keďže ju\n\n\tmohol využiť v prospech zamestnávateľa pri rokovaní s konkurenciou.\n\n\n\n\t46. Poukázal na to, že v čase nástupu do pracovného pomeru so žalovaným nemal zriadenú pracovnú\n\n\tmailovú adresu a všetky pracovné maily mu boli doručované na súkromnú mailovú adresu.\n\n\n\n\t47. Žalovaný v odvolaní proti rozsudku súdu prvej inštancie zo dňa 30.9.2015 konanie žalobcu\n\n\tvyhodnotil za neakceptovateľné, keďže žalovaného vystavil vysokej miere rizika postihu alebo začatia\n\n\tsprávneho konania pre porušenie povinnosti v oblasti hospodárskej súťaže podľa zák. č. 136/2001\n\n\tZ. z. Pri výkone neohlásenej inšpekcie orgánov štátnej správy má Protimonopolný úrad SR právo\n\n\tvyžadovať od podnikateľov všetky informácie a podklady nevyhnutné pre činnosť úradu bez ohľadu\n\n\tna nosič. Zamestnanci Protimonopolného úradu SR majú právo zapečatiť podklady alebo nosiče, na\n\n\tktorých sú informácie zaznamenané, odňať podklady alebo nosiče, na ktorých sú uvedené informácie\n\n\tzaznamenané, otvoriť uzatvorené priestory a ich vybavenie alebo si iným spôsobom zabezpečiť prístup k\n\n\tuvedeným podkladom alebo nosičom a taktiež majú právo zabezpečiť si prístup ku všetkým informáciám,\n\n\tktoré boli uložené v akejkoľvek elektronickej podobe na dátových nosičoch podnikateľa alebo ktoré boli\n\n\tvytvorené v akejkoľvek elektronickej podobe podnikateľom.\n\n\n\n\t48. Súdu predložil tlačové správy Protimonopolného úradu Slovenskej republiky o vykonaní\n\n\tneohlásených inšpekcií, ako aj poverenia na vykonanie inšpekcie v spoločnosti žalovaného.\n\n\n\n\t49. Podľa § 68 Zákonníka práce, zamestnávateľ môže okamžite skončiť pracovný pomer výnimočne a\n\n\tto iba vtedy, ak zamestnanec a) bol právoplatne odsúdený pre úmyselný trestný čin, b) porušil závažne\n\n\tpracovnú disciplínu.\n\n\n\n\t50. Zamestnávateľ môže podľa odseku 1 okamžite skončiť pracovný pomer iba v lehote dvoch mesiacov\n\n\todo dňa, keď sa o dôvode na okamžité skončenie dozvedel, najneskôr však do jedného roka odo dňa,\n\n\tkeď tento dôvod vznikol. O začiatku a plynutí lehoty rovnako platia ustanovenia § 63 ods. 4 a 5.\n\n\n\n\t51. Zamestnávateľ nemôže okamžite skončiť pracovný pomer s tehotnou zamestnankyňou, so\n\n\tzamestnankyňou na materskej dovolenke alebo so zamestnankyňou a zamestnancom na rodičovskej\n\n\tdovolenke, s osamelou zamestnankyňou alebo s osamelým zamestnancom, ak sa stará o dieťa mladšie\n\n\tako tri roky, alebo so zamestnancom, ktorý sa osobne stará o blízku osobu, ktorá je osobou s ťažkým\n\n\tzdravotným postihnutím. Môže však s nimi s výnimkou zamestnankyne na materskej dovolenke a\n\n\tzamestnanca na rodičovskej dovolenke (§ 166 ods. 1) z dôvodov uvedených v odseku 1 skončiť\n\n\tpracovný pomer výpoveďou.\n\n\n\n\t52. Podľa § 74 Zákonníka práce, výpoveď alebo okamžité skončenie pracovného pomeru zo strany\n\n\tzamestnávateľa je zamestnávateľ povinný vopred prerokovať so zástupcami zamestnancov, inak sú\n\n\tvýpoveď alebo okamžité skončenie pracovného pomeru neplatné. Zástupca zamestnancov je povinný\n\n\tprerokovať výpoveď zo strany zamestnávateľa do siedmich pracovných dní odo dňa doručenia písomnej\n\n\tžiadosti zamestnávateľom a okamžité skončenie pracovného pomeru do dvoch pracovných dní odo dňa\n\n\tdoručenia písomnej žiadosti zamestnávateľom. Ak v uvedených lehotách nedôjde k prerokovaniu, platí,\n\n\tže k prerokovaniu došlo.\n\n\t53. Podľa § 77 Zákonníka práce, neplatnosť skončenia pracovného pomeru výpoveďou, okamžitým\n\n\tskončením, skončením v skúšobnej dobe alebo dohodou môže zamestnanec, ako aj zamestnávateľ\n\n\tuplatniť na súde najneskôr v lehote dvoch mesiacov odo dňa, keď sa mal pracovný pomer skončiť.\n\n\t54. Podľa § 79 Zákonníka práce, ak zamestnávateľ dal zamestnancovi neplatnú výpoveď alebo ak s\n\n\tním neplatne skončil pracovný pomer okamžite alebo v skúšobnej dobe a ak zamestnanec oznámil\n\n\tzamestnávateľovi, že trvá na tom, aby ho naďalej zamestnával, jeho pracovný pomer sa nekončí, s\n\n\tvýnimkou, ak súd rozhodne, že nemožno od zamestnávateľa spravodlivo požadovať, aby zamestnanca\n\n\tnaďalej zamestnával. Zamestnávateľ je povinný zamestnancovi poskytnúť náhradu mzdy. Táto náhrada\n\n\tpatrí zamestnancovi v sume jeho priemerného zárobku odo dňa, keď oznámil zamestnávateľovi, že trvá\n\n\tna ďalšom zamestnávaní, až do času, keď mu zamestnávateľ umožní pokračovať v práci alebo ak súd\n\n\trozhodne o skončení pracovného pomeru.\n\n\n\n\t55. Ak celkový čas, za ktorý by sa mala zamestnancovi poskytnúť náhrada mzdy, presahuje 12 mesiacov,\n\n\tmôže súd na žiadosť zamestnávateľa jeho povinnosť nahradiť mzdu za čas presahujúci 12 mesiacov\n\n\tprimerane znížiť, prípadne náhradu mzdy za čas presahujúci 12 mesiacov zamestnancovi vôbec\n\n\tnepriznať. Náhrada mzdy môže byť priznaná najviac za čas 36 mesiacov.\n\n\n\n\t56. Ust. ods. 2 sa nevzťahuje na oznamovateľa kriminality alebo inej protispoločenskej činnosti, ak došlo\n\n\tk skončeniu pracovného pomeru počas poskytovania ochrany podľa osobitného predpisu.\n\n\n\n\t57. Ak zamestnávateľ skončil pracovný pomer neplatne a zamestnanec netrvá na tom, aby ho\n\n\tzamestnávateľ ďalej zamestnával, platí, ak sa so zamestnávateľom nedohodne písomne inak, že sa jeho\n\n\tpracovný pomer skončil dohodou, ak a) bola daná neplatná výpoveď, uplynutím výpovednej doby, b)\n\n\tbol pracovný pomer neplatne skončený okamžite alebo v skúšobnej dobe, dňom, keď sa mal pracovný\n\n\tpomer skončiť.\n\n\n\n\t58. V prípadoch ustanovených v odseku 4 písm. b) zamestnanec má nárok na náhradu mzdy v sume\n\n\tsvojho priemerného zárobku podľa § 134 za výpovednú dobu dvoch mesiacov.\n\n\n\n\t59. V súlade s ust. § 68 Zákonníka práce môže zamestnávateľ okamžite skončiť pracovný pomer iba\n\n\tvýnimočne v súlade s ust. § 68 ods.1 písm. b) iba ak zamestnanec závažne porušil pracovnú disciplínu.\n\n\n\n\t60. Zákonník práce nevymedzuje, čo možno považovať za závažné porušenie pracovnej disciplíny, preto\n\n\tsúd vždy individuálne tieto skutočnosti skúma v závislosti od všetkých okolností konkrétneho prípadu.\n\n\tV súlade s rozhodnutiami Najvyššieho súdu SR sa za závažné porušenie pracovnej disciplíny považuje\n\n\tnapr. neospravedlnená absencia v práci, opilstvo, ublíženie na zdraví, morálne a majetkové delikty na\n\n\tpracovisku, nerešpektovanie príkazov nadriadených a podobne.\n\n\t61. Ak má byť porušenie pracovnej disciplíny právne postihnuteľné ako dôvod na skončenie\n\n\tpracovného pomeru zo strany zamestnávateľa, musí byť toto porušenie pracovných povinností zo strany\n\n\tzamestnanca zavinené a musí dosahovať určitý stupeň intenzity. Zákonník práce pre účely skončenia\n\n\tpracovného pomeru rozlišuje dva stupne intenzity porušenia pracovnej disciplíny a to menej závažné\n\n\ta závažné porušenia pracovnej disciplíny. Stupeň intenzity, teda závažnosť porušenia pracovnej\n\n\tdisciplíny posudzuje zamestnávateľ v závislosti od konkrétnych okolností, za ktorých zamestnanec\n\n\tporušil pracovnú disciplínu.\n\n\n\n\t62. Je potrebné zdôrazniť, že zamestnávateľ by mal hodnotiť každé porušenie pracovnej disciplíny\n\n\tosobitne. Mal by v súlade s ustálenou judikatúrou pri určovaní závažnosti prihliadať na osobu\n\n\tzamestnanca, na funkciu ktorú zastáva, na jeho doterajší postoj k plneniu pracovných úloh, na čas a\n\n\tsituáciu, v ktorej došlo k porušeniu pracovnej disciplíny, na mieru zavinenia zamestnanca, na spôsob\n\n\ta intenzitu porušenia konkrétnych povinností zamestnanca, na dôsledky porušenia pracovnej disciplíny\n\n\tpre zamestnávateľa, na to, či svojím konaním zamestnanec spôsobil škodu a súčasne je potrebné vziať\n\n\tdo úvahy aj konkrétne pomery u zamestnávateľa, t.j. ustálené zvyklosti.\n\n\n\n\t63. Porušenie konkrétnej povinnosti pri zohľadnení všetkých okolností bude možno u jedného\n\n\tzamestnanca považované za závažné porušenie pracovnej disciplíny, ale u druhého zamestnanca by\n\n\tnaopak išlo o menej závažné porušenie pracovnej disciplíny.\n\n\t64. Mnohí zamestnávatelia majú vo svojich interných predpisoch zakotvené, ktoré porušenia pracovných\n\n\tpovinností budú hodnotiť ako závažné a ktoré ako menej závažné porušenie pracovnej disciplíny. Ako\n\n\tbolo uvedené vyššie, je potrebné skúmať vždy konkrétne okolnosti porušenia pracovnej povinnosti a hoci\n\n\tmá zamestnávateľ vo svojich interných predpisoch zadefinované, ktoré porušenia pracovných povinností\n\n\tpovažuje za závažné a ktoré za menej závažné porušenia pracovnej disciplíny, tieto je potrebné brať\n\n\tdo úvahy len ako pomôcku alebo informáciu pre zamestnancov. V súdnom konaní však takýto interný\n\n\tpredpis nie je pre súd záväzný a súd môže závažnosť porušenia pracovnej disciplíny vyhodnotiť inak,\n\n\tako zamestnávateľ vo svojom internom predpise.\n\n\n\n\t65. Žalovaný dňa 2.5.2014 okamžite skončil pracovný pomer so žalobcom v zmysle ust. § 68 ods.1\n\n\tpísm. b) Zákonníka práce z dôvodu závažného porušenia pracovnej disciplíny a to porušením povinností\n\n\tzachovávania mlčanlivosti o skutočnostiach, o ktorých sa dozvedel pri výkone zamestnania a ktoré v\n\n\tzáujme zamestnávateľa nemožno oznamovať iným osobám, čím porušil ust. § 81 Zákonníka práce\n\n\tzakotvujúceho základné povinnosti zamestnanca bod 2.1.5. a bod 2.1.6. pracovného poriadku, ako\n\n\taj článok VII. bod 7.5. pracovnej zmluvy uzatvorenej dňa 30.11.2007, ktorou sa zaviazal k povinnosti\n\n\tzachovávať mlčanlivosť o všetkých skutočnostiach, ktoré sa dozvedel pri plnení svojich pracovných\n\n\túloh, osobitne k povinnosti zachovávať mlčanlivosť o skutočnostiach tvoriacich dôverné informácie\n\n\talebo obchodné tajomstvo zamestnávateľa, alebo jeho obchodných partnerov, ako aj o skutočnostiach,\n\n\tresp. okolnostiach týkajúcich sa obchodných či zmluvných vzťahov s tretími subjektami a osobitne o\n\n\takýchkoľvek interne stanovených stratégiách i obchodných prístupov do času, kým ich zamestnávateľ\n\n\tpreukázateľne zverejní alebo sa inak oprávneným osobám stanú všeobecne známymi.\n\n\n\n\t66. K porušeniu zachovávania povinnosti mlčanlivosti došlo podľa zistení žalovaného pri realizácii\n\n\tkontroly nad dodržiavaním stanovených postupov pri nakladaní s citlivými informáciami zamestnávateľa,\n\n\tže tento dňa 18.3.2014 o 8.58 hod. obdržal elektronickú emailovú správu od svojho nadriadeného\n\n\ts označením útok konkurencie s prílohou, ktorá bola adresovaná jemu, ako aj ďalším príjemcom\n\n\tsprávy s tým, že túto emailovú správu, vrátane prílohy obsahujúcej dôverný dokument dňa 19.3.2014\n\n\to 16.13 hod. zaslal na neznámu emailovú adresu na webový emailový účet nsimeg@gmail.com\n\n\t<mailto:nsimeg@gmail.com>, čím došlo k porušeniu interných predpisov žalovaného označených\n\n\tako zásady správneho používania informačných systémov, smernice upravujúcej pravidlá verejného\n\n\tvystupovania za spoločnosť a komunikácie s médiami, ako aj manuálu pravidiel verejného vystupovania,\n\n\tktorých porušenie podľa bodu 3.3.2. pracovného poriadku žalovaný definuje ako závažné porušenie\n\n\tpracovnej disciplíny.\n\n\t67. Zo svedeckých výpovedí E. Y., ako aj H. N. ako nadriadených žalobcu nesporne vyplynulo, že\n\n\tprílohou uvedenej mailovej komunikácie boli citlivé informácie obchodného a strategického významu v\n\n\tpredmete označenia prevádzok zásobovaných žalovaným, vrátane informácií o ich ročnom predaji a\n\n\tponúk zo strany konkurenčného subjektu.\n\n\n\n\t68. Išlo o zoznam prevádzok, ktorý bol zaslaný určeným obchodným zástupcom, ktorí ho mali použiť\n\n\tpri ataku na trhu za účelom zabránenia prípadného prechodu uvedených prevádzok ku konkurenčnému\n\n\tsubjektu.\n\n\n\n\n\n\t69. Išlo o informácie obchodnej stratégie spoločnosti žalovaného, ktoré zamestnanci neboli oprávnení\n\n\tsprístupňovať, keďže v konečnom dôsledku mohli spôsobiť škodu žalovanému prípadnou zmenou\n\n\tstrategického postupu konkurenčného dodávateľa získaním informácie, že žalovaný disponuje údajmi\n\n\ttýkajúcimi sa ich obchodnej stratégie. Poukázali na to, že žalobca počas 6 a pol ročného pracovného\n\n\tpôsobenia u žalovaného vedel posúdiť ako môže nakladať s informáciami týkajúcimi sa obchodnej\n\n\tčinnosti žalovaného, keďže ako zamestnanec sa pravidelne zúčastňoval školení, naposledy 3.6.2013\n\n\tvo vzťahu k smernici o dodržiavaní súťažného práva, obsahom ktoré bolo aj 8 pravidiel dodržiavania\n\n\thospodársko-súťažného práva (č.l. 46), okrem iného s uvedením, že nesmie s konkurentom diskutovať,\n\n\trobiť dohody alebo vymieňať informácie vo vzťahu rozdeľovania zákazníkov, územia alebo trhu.\n\n\n\n\t70. Na základe uvedených skutočností, sa preto súd stotožnil s argumentáciou žalovaného, že\n\n\ttýmto konaním žalobca porušil pracovnú disciplínu a to povinnosť zachovávať mlčanlivosť o všetkých\n\n\tskutočnostiach, o ktorých sa dozvedel pri plnení pracovných úloh v zmysle bodu 7.5. pracovnej\n\n\tzmluvy, keďže s poukazom na dohodnutý druh práce, tento vykonával od r. 2007 aj rozširovaním\n\n\tpredaja produktov žalovaného v prostredí ONTRADE, teda v prevádzkach s predajom a priamou\n\n\tkonzumáciou piva a nápojov v mieste predaja, pričom pri plnení týchto úloh prichádzal do kontaktu\n\n\ts informáciami obchodného charakteru, o stratégiách pôsobenia žalovaného na ONTRADE trhu, o\n\n\tzáujmoch a prioritách žalovaného, ako aj s obchodnými informáciami tretích strán a inými citlivými\n\n\tinformáciami interného charakteru.\n\n\n\n\t71. Vzhľadom na dĺžku jeho pracovného pôsobenia mu bola hodnota informácií získaných z fungovania\n\n\tONTRADE trhu, spôsob ich sprístupňovania, obmedzenia nakladania s takto získanými informáciami,\n\n\tako aj pravidlá poctivého súťaženia v uvedenom trhovom segmente a poznanie oprávnených záujmov\n\n\tzamestnávateľa dôkladne známa, a teda mal vedomosť o citlivosti dát a informácií, s ktorými pracuje.\n\n\n\n\t72. Vzhľadom ku svojej funkcii, ktorú zastával sa pravidelne zúčastňoval školení, tréningových aktivít\n\n\ta preskúšavania nadobudnutých znalostí z oblasti hospodárskej súťaže, súťažného práva, súčasťou\n\n\tktorých boli aj pravidlá nakladania s obchodnými informáciami a citlivými údajmi o pôsobení jednotlivých\n\n\tsubjektov na trhu. Z titulu svojho pracovného zaradenia bol teda oboznámený s tým aké informácie smie\n\n\tv rámci plnenia svojich pracovných úloh sprístupňovať, uzatvorenie akých dohôd smie navrhovať alebo\n\n\tponúkať, čo smie vyžadovať od zákazníkov a čo možno zákazníkom ponúkať a naopak, o čo sa pokúšať\n\n\tnesmie a aké informácie v rámci jeho pracovného pôsobenia je zakázané si vymieňať s konkurentmi a\n\n\tzákazníkmi a o akých dohodách je zakázané jednať a ich uzatvárať.\n\n\n\n\t73. Neobstojí argumentácia žalobcu, že pri uzatvorení pracovného pomeru, ako aj počas svojho\n\n\tďalšieho pracovného pôsobenia nebol oboznámený so smernicou žalovaného označenou ako zásady\n\n\tsprávneho používania informačných systémov, obsahom ktorej boli pravidlá používania elektronickej\n\n\tpošty na pracovné a súkromné účely, vrátane pravidiel monitorovania komunikácie spoločnosti, keďže\n\n\tz predložených listinných dôkazov doručených súdu dňa 24.2.2015 nesporne vyplýva, že žalobcovi bol\n\n\tdňa 8.2.2011 zriadený vzdialený prístup k firemnej sieti z pracovnej mailovej adresy žalobcu s uvedením\n\n\tprihlasovacieho mena, vrátane zaslania aktualizovaných interných smerníc žalovaného, ktoré v jeho\n\n\tpoštovom priečinku doručená pošta boli prijaté dňa 8.11.2013, avšak vykázané ako neprečítané. Z\n\n\tuvedeného dôvodu samotná nečinnosť žalobcu pri oboznamovaní sa s internými predpismi nemôže\n\n\tviesť ku konštatovaniu, že s týmito internými predpismi nebol zo strany zamestnávateľa riadne\n\n\toboznámený.\n\n\n\n\n\n\t74. Z uvedeného dôvodu neobstojí preto ani argumentácia žalobcu, že monitorovaním jeho pracovnej\n\n\tkomunikácie došlo k porušeniu ust. § 13 ods.4 Zákonníka práce, v ktorom je zakotvené, že\n\n\tzamestnávateľ nesmie bez vážnych dôvodov spočívajúcich v osobitnej povahe činnosti zamestnávateľa\n\n\tnarúšať súkromie zamestnanca na pracovisku a to aj kontrolovaním elektronickej pošty odoslanej z\n\n\tpracovnej elektronickej adresy.\n\n\n\n\t75. Vyššie uvedená smernica obsahovala aj pravidlá monitorovania komunikácie spoločnosti s\n\n\tuvedením, že všetky maily, ktoré sú uložené v poštovej schránke používateľa a ktoré nie sú vyznačené\n\n\tako súkromné v predmete správy, alebo zrejme nie sú súkromnej povahy, ako vyplýva z popisu\n\n\tv predmete správy, budú považované za podnikovú komunikáciu, ktorú je oprávnená spoločnosť\n\n\tžalovaného monitorovať za účelom zabezpečenia dodržiavania podnikových postupov a zásad\n\n\tspoločnosti; predchádzania, odhaľovania, vyšetrovania neoprávneného používania komunikačných\n\n\tsystémov spoločnosti alebo kriminálnych aktivít, teda žalobca bol uzrozumený s možnosťou realizácie\n\n\tmonitorovania elektronickej podnikovej komunikácie z pracovných mailových adries zamestnancov.\n\n\n\n\t76. Podľa bodu 3.3.2. pracovného poriadku žalovaný za porušenie pracovnej disciplíny podľa písm. i a\n\n\tj) považuje porušenie noriem, poriadkov, smerníc, inštrukcie a riadiacich aktov zamestnávateľa, vrátane\n\n\tporušenia povinnosti mlčanlivosti.\n\n\n\n\t77. Ako už bolo konštatované vyššie, Zákonník práce pre účely skončenia pracovného pomeru rozlišuje\n\n\tmedzi menej závažným porušením pracovnej disciplíny a závažným porušením pracovnej disciplíny.\n\n\tJedným zo základných hľadísk pri rozhodovaní o postihu za porušenie pracovnej disciplíny je intenzita\n\n\tjej porušenia. Hodnotenie intenzity porušenia pracovnej disciplíny závisí od konkrétnych okolností a\n\n\tovplyvňuje ho tak osoba zamestnanca, jeho doterajší postoj k plneniu pracovných povinností, spôsob\n\n\ta intenzita porušenia konkrétnych pracovných povinností, ako aj situácia, v ktorej ku porušeniu došlo,\n\n\tdôsledky porušenia pre zamestnávateľa, teda či konanie zamestnanca spôsobilo zamestnávateľovi\n\n\tškodu a podobne. V tomto prípade súd nie je viazaný definíciou závažného a menej závažného\n\n\tporušenia pracovnej disciplíny internými predpismi zamestnávateľa. Pri týchto úvahách nie je súd\n\n\tobmedzovaný žiadnymi konkrétnymi hľadiskami, či hranicami, ale berie do úvahy iba špecifiká\n\n\tprejednávanej veci podporne i platnú judikatúru.\n\n\n\n\t78. V zmysle záverov rozhodnutia odvolacieho súdu pod sp. zn. 8CoPr/5/2017 vyhodnotené\n\n\tkritériá súdom prvej inštancie neznižujú intenzitu porušenia pracovnej disciplíny žalobcom s tým, že\n\n\tbezvýznamnou je skutočnosť, či žalovanému bola spôsobená škoda, taktiež či konaním žalobcu bola\n\n\tnaplnená skutková podstata niektorej z foriem nedovoleného obmedzovania hospodárskej súťaže a\n\n\tirelevantnou skutočnosť šetrenia skoršieho úniku obchodných informácií, ktoré podľa názoru súdu prvej\n\n\tinštancie mali vplyv na hodnotiaci úsudok, či konštatované porušenie pracovnej disciplíny žalobcu\n\n\tmožno definovať ako závažné porušenie pracovnej disciplíny.\n\n\n\n\t79. Keďže žiadne kritérium uvedené súdom prvej inštancie podľa záverov rozhodnutia odvolacieho\n\n\tsúdu neznižuje intenzitu porušenia pracovnej disciplíny žalobcu, musel súd prvej inštancie vzhľadom\n\n\tna viazanosť právnym názorom odvolacieho súdu dospieť k záveru, že na strane žalobcu išlo o\n\n\thrubé porušenie pracovnej disciplíny, ktoré odôvodňovalo zo strany žalovaného okamžité skončenie\n\n\tpracovného pomeru.\n\n\n\n\t80. Žalobca porušil pracovnú disciplínu, a to povinnosť zachovávať mlčanlivosť o všetkých\n\n\tskutočnostiach, ktoré sa dozvedel pri plnení pracovných úloh. Vzhľadom na dĺžku jeho pracovného\n\n\tpôsobenia mu bola hodnota informácií získaných z fungovania ONTRADE trhu, spôsob ich\n\n\tsprístupňovania, obmedzenia nakladania s informáciami, ako aj pravidlá poctivého súťaženia známa,\n\n\tkeďže sa zúčastňoval školení, tréningových aktivít a preskúšania nadobudnutých znalostí z oblasti\n\n\thospodárskej súťaže, súčasťou ktorých boli aj pravidlá nakladania s obchodnými informáciami. Bol\n\n\toboznámený, aké informácie smie v rámci plnenia svojich pracovných úloh sprístupňovať a aké\n\n\tinformácie má zakázané vymieňať s konkurenciou.\n\n\n\n\t81. Stotožnil sa s argumentáciou žalovaného, že žalobca svojim správaním porušil interné procesy\n\n\ta postupy aplikáciou nečestnej komunikácie s konkurenciou v rozpore so záujmami zamestnávateľa.\n\n\tSprístupnenie informácií zhromaždených obchodnou činnosťou žalovaného a údajov o obchodných\n\n\taktivitách klientov žalovaného konkurenčnej spoločnosti možno považovať za hrubé porušenie\n\n\tpracovnej disciplíny, keďže išlo o informácie strategického významu a konanie žalobcu mohlo spôsobiť\n\n\tžalovanému škodu zmenou strategického postupu konkurenčného subjektu na získanie prevádzok\n\n\tžalovaného výhodnejšími podmienkami spolupráce - cenovými, platobnými alebo inými materiálnymi\n\n\tvýhodami a súčasne vystavil žalovaného riziku postihu pre porušenie povinnosti v oblasti hospodárskej\n\n\tsúťaže Protimonopolným úradom SR.\n\n\n\n\t82. Na základe vyššie uvedených skutočností súd prvej inštancie žalobu žalobcu zamietol a úspešnému\n\n\tžalovanému postupom podľa § 255 ods. 1 CSP voči neúspešnému žalobcovi priznal nárok na náhradu\n\n\ttrov konania v rozsahu 100 %.\n\n\n\n\t83. O výške náhrady trov konania bude rozhodnuté postupom podľa § 262 CSP po právoplatnosti\n\n\trozhodnutia vo veci samej.\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie do 15 dní odo dňa jeho\n\n\tdoručenia na Okresný súd Prešov.\n\n\n\n\tPodľa § 365 ods. 1 CSP odvolanie možno odôvodniť len tým, že neboli splnené procesné podmienky,\n\n\tsúd nesprávnym procesným postupom znemožnil strane, aby uskutočňovala jej patriace procesné práva\n\n\tv takej miere, že došlo k porušeniu práva na spravodlivý proces, rozhodoval vylúčený sudca alebo\n\n\tnesprávne obsadený súd, konanie má inú vadu, ktorá mohla mať za následok nesprávne rozhodnutie vo\n\n\tveci, súd prvej inštancie nevykonal navrhnuté dôkazy, potrebné na zistenie rozhodujúcich skutočností,\n\n\tsúd prvej inštancie dospel na základe vykonaných dôkazov k nesprávnym skutkovým zisteniam,\n\n\tzistený skutkový stav neobstojí, pretože sú prípustné ďalšie prostriedky procesnej obrany alebo ďalšie\n\n\tprostriedky procesného útoku, ktoré neboli uplatnené, alebo rozhodnutie súdu prvej inštancie vychádza\n\n\tz nesprávneho právneho posúdenia veci.\n\n\tPodľa § 365 ods. 2 CSP odvolanie proti rozhodnutiu vo veci samej možno odôvodniť aj tým, že\n\n\tprávoplatné uznesenie súdu prvej inštancie, ktoré predchádzalo rozhodnutiu vo veci samej, má vadu\n\n\tuvedenú v odseku 1, ak táto vada mala vplyv na rozhodnutie vo veci samej.\n\n\n\n\tPodľa § 365 ods. 3 CSP odvolacie dôvody a dôkazy na ich preukázanie možno meniť a dopĺňať len\n\n\tdo uplynutia lehoty na podanie odvolania.\n\n\n\n\tAk žalovaný nesplní povinnosť uloženú týmto rozsudkom, môže žalobca podať návrh na vykonanie\n\n\texekúcie podľa exekučného poriadku. Ak žalovaný nesplní povinnosť uloženú týmto rozsudkom, môže\n\n\tžalobca podať návrh na vykonanie exekúcie podľa exekučného poriadku.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}