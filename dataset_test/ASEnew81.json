{"sud_guid": "", "sud_typ": "", "sud_nazov": "Krajský súd Bratislava", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "9Co/274/2017", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Bratislava\n\nSpisová značka:                      9Co/274/2017\n\nIdentifikačné číslo súdneho spisu:   1315218436\n\nDátum vydania rozhodnutia:           28. 09. 2018\n\nMeno a priezvisko sudcu, VSÚ:        JUDr. Magdaléna Floreková\n\nECLI:                                ECLI:SK:KSBA:2018:1315218436.2\n\n\n\n\n\n\tUznesenie\n\n\n\n\tKrajský súd v Bratislave v senáte zloženom z predsedníčky senátu JUDr. Magdalény Florekovej a členov\n\n\tsenátu JUDr. Romana Huszára a JUDr. Zuzany Posluchovej v právnej veci žalobcu : D. T., P., nar. XX.\n\n\tX. XXXX, bytom D. M. XXXX/XX, XXX XX N., Č. H., štátny občan ČR, zastúpený AK Doležal & Partners,\n\n\ts.r.o., Bratislava, Michalská 9, proti žalovanému : P. D., nar. X. X. XXXX, bytom W., Q. X, o ochranu\n\n\tosobnosti, na odvolanie žalovaného proti rozsudku Okresného súdu Bratislava III zo dňa 16. 2. 2017\n\n\tč.k. 16C/557/2015 - 216, takto\n\n\n\n\trozhodol:\n\n\n\n\n\n\tOdvolací súd odvolanie žalovaného o d m i e t a.\n\n\tŽalobca m á voči žalovanému právo na náhradu trov odvolacieho konania v rozsahu 100 %.\n\n\n\n\todôvodnenie:\n\n\n\n\n\n\t1/ Uvedeným rozsudkom súd prvej inštancie vyhovel žalobe žalobcu a žalovanému uložil povinnosť\n\n\tupustiť od tvrdení o tom, že je podvodník, zlodej a klamár, ako aj akýchkoľvek ďalších difamujúcich\n\n\ttvrdení o osobe žalobcu. Ďalej zaviazal žalovaného povinnosťou do troch dní od právoplatnosti\n\n\trozsudku zaslať žalobcovi písomné ospravedlnenie nasledovného znenia :\n\n\tOSPRAVEDLNENIE\n\n\n\n\n\n\tOspravedlňujem sa p. D. T., P., generálnemu riaditeľovi spoločnosti LAUFEN CZ s.r.o. a konateľovi\n\n\tspoločnosti LAUFEN SK s.r.o. za osočujúce tvrdenia na jeho osobu, v zmysle ktorých som ho označil\n\n\tza klamára, zlodeja a podvodníka.\n\n\tP. D.\n\n\n\n\tŽalovaného tiež zaviazal povinnosťou na vlastné náklady do 15 dní od právoplatnosti rozsudku uverejniť\n\n\ta po dobu 7 po sebe bezprostredne nasledujúcich dní nechať uverejnené na internetovej stránke\n\n\tK..P..G., na viditeľnom mieste na titulnej strane ospravedlnenie v znení a rozmeroch v bode II. žalobného\n\n\tpetitu (Ospravedlnenia, poznámka odv. súdu). Napokon uložil žalovanému v plnom rozsahu nahradiť\n\n\tžalobcovi trovy konania vo výške, o ktorej rozhodne súd prvej inštancie po právoplatnosti rozsudku,\n\n\tsamostatným uznesením.\n\n\t2/ V odôvodnení svojho rozsudku súd prvej inštancie uviedol, že so žalobcom popísaných\n\n\tskutkových okolností vyplynulo konanie žalovaného, spočívajúce v hrubom, vulgárnom a spoločensky\n\n\tneakceptovateľnom znevažovaní inej osoby, konkrétne žalobcu, ktoré nemôže požívať súdnu ochranu.\n\n\tZ výrokov žalovaného adresovaných žalobcovi, je evidentná najmä snaha urážkami znížiť vážnosť\n\n\tžalobcu, znevážiť jeho osobu, pričom súd prvej inštancie zdôraznil, že je absolútne bezpredmetné,\n\n\také pohnútky viedli žalovaného k vulgárnym útokom voči žalobcovi a prezentované na sociálnej\n\n\tsieti, na verejne prístupnej internetovej stránke a elektronicky na e-adresy ďalších osôb z prostredia\n\n\trodiny, známych a pracovných kontaktov žalobcu. Konkrétne výroky žalovaného sú takmer výlučne\n\n\tbezobsažné vulgarizmy, hrubé urážky, ktorých intenzita sa stupňuje a ktoré takmer neobsahujú žiadne\n\n\tvecné informácie. Pokiaľ by sa malo jednať o subjektívny názor (hodnotiaci úsudok, kritiku...) o\n\n\ttom, že je žalobca „zlodej“, „klamár“ a „podvodník“, tieto sa „strácajú“ v záplave vulgárnych slov.\n\n\tŽalovaný sa pritom verejne prezentuje ako šéfredaktor internetových novín, kde sa predpokladá, resp.\n\n\tje rozhodne žiaduca primeraná úroveň komunikácie, korektný, sofistikovaný slovný prejav a potom\n\n\tuvedené konkrétne výroky žalovaného voči osobe žalobcu možno vnímať len difamačne. V konkrétnom\n\n\tprípade sa nejedná o také sociálne prostredie, kde by vulgarizmy a urážlivé výrazy boli súčasťou\n\n\tjazyka komunity, resp. iba nahrádzali nedostatok iných komunikačných prostriedkov a bolo by možné\n\n\tich výnimočne akceptovať vzhľadom na sledovaný cieľ a ďalšie poskytnuté informácie o prípadnom\n\n\tprotizákonnom konaní a pod. Forma a obsah popísaných výrokov, v ktorých žalovaný sústavne\n\n\tpokračuje a zintenzívňuje ich, je takého charakteru, ktorý bezpochyby narúša chránené osobnostné\n\n\tpráva (súkromie) a znižuje česť žalobcu, ktorý má významné postavenie v rámci profesijných vzťahov a\n\n\ttým ohrozujú vážnosť jeho postavenia v pracovnej oblasti a ich zverejňovaním prostredníctvom sociálnej\n\n\tsiete, internetovej stránky a elektronicky, aj u iných ľudí (známych, rodine) a takéto konanie žalovaného\n\n\tje neprípustné, argumentoval súd prvej inštancie.\n\n\t3/ Prvoinštančný súd vo veci rozhodol rozsudkom pre zmeškanie (tzv. kontumačným rozsudkom),\n\n\tktorý predstavuje procesnú sankciu za pasivitu žalovaného v konaniach o žalobe podľa § 137 písm.\n\n\ta) CSP (o splnenie povinnosti), ktorá spočíva v nesplnení povinnosti tvrdenia a dôkaznej povinnosti\n\n\t(§ 273 CSP) alebo sankciu za to, že sa žalovaný nedostavil na pojednávanie vo veci, hoci bol naň\n\n\triadne a včas predvolaný, bez toho, aby svoju neprítomnosť ospravedlnil včas a vážnymi okolnosťami\n\n\ta napriek tomu, že v predvolaní na pojednávanie bol žalovaný o následku nedostavenia sa vrátane\n\n\tmožnosti vydania rozsudku pre zmeškanie poučený (§ 274 CSP), pričom predpokladom vydania\n\n\ttakéhoto rozsudku je zároveň návrh žalobcu prítomného na pojednávaní, aby súd o žalobe rozhodol\n\n\trozsudkom pre zmeškanie, ktorým žalobe vyhovie. Súd prvej inštancie v odôvodnení rozhodnutia\n\n\tzdôraznil, že rozsudok pre zmeškanie sa nevydáva po štandardnom vykonaní dokazovania ani po\n\n\tprávnom posúdení veci, preto odôvodnenie rozsudku obsahuje len stručnú identifikáciu procesného\n\n\tnároku a právny dôvod vydania rozsudku pre zmeškanie. Súd teda v odôvodnení uvedie, čoho sa\n\n\tžalobca domáhal a splnenie predpokladov pre rozhodnutie rozsudkom pre zmeškanie. Vzhľadom na\n\n\tuvedené, keďže žalovaný prevzal osobne dňa 15. 12. 2016 predvolanie na pojednávanie vytýčené na\n\n\tdeň 16. 2. 2017, spolu s poučením o procesných právach a povinnostiach, vrátane možnosti rozhodnúť\n\n\tspor rozsudkom pre zmeškanie podľa §274 CSP, sa na toto pojednávanie nedostavil, svoju neprítomnosť\n\n\tna pojednávaní neospravedlnil včas a vážnymi okolnosťami a na pojednávaní prítomný právny zástupca\n\n\tžalobcu navrhol, aby súd o žalobe, ktorou sa voči žalovanému domáhal splnenia povinnosti (upustiť\n\n\tod tvrdení, že žalobca je podvodník, zlodej a klamár, ako aj akýchkoľvek ďalších difamujúcich tvrdení\n\n\to osobe žalobcu, ďalej zaslať žalobcovi písomné ospravedlnenie v znení uvedenom vo výroku a\n\n\tnapokon uverejniť toto ospravedlnenie v rovnakom znení na jeho vlastné náklady po dobu 7 dní po sebe\n\n\tbezprostredne nasledujúcich dní na internetovej stránke K..P..G. na viditeľnom mieste na titulnej strane),\n\n\tprvoinštančný súd rozhodol o návrhu žalobcu rozsudkom pre zmeškanie, postupujúc podľa § 274 CSP.\n\n\t4/ O trovách konania rozhodol súd prvej inštancie podľa § 255 ods. 1, § 262 ods. 1, ods. 2 CSP tak, že\n\n\tv konaní úspešnému žalobcovi priznal náhradu trov konania v plnom rozsahu (100 %), s tým, že o ich\n\n\tvýške rozhodne samostatným uznesením podľa § 262 ods. 2 CSP.\n\n\t5/ Uvedený rozsudok napadol v zákonnej lehote odvolaním žalovaný, v ktorom na úvod uviedol, že dňa\n\n\t22. 6. 2017 zaslal žalobcovi doporučenou poštou do vlastných rúk na adresu D. T., D. M. XXXX/XX,\n\n\tXXX XX N., Č. H., ospravedlnenie v znení, ktoré vo svojom rozhodnutí uviedol súd, i keď s rozhodnutím\n\n\tnesúhlasí. Následne uverejní v zmysle rozsudku do 15 dní od termínu právoplatnosti, na titulke na\n\n\tviditeľnom mieste na obdobie 7 dní po sebe nasledujúcich, i ospravedlnenie v rovnakom znení na jeho\n\n\twebe P..G., H..P..T., keďže v minulosti došlo k rebrandingu/premenovaniu predmetného webu. Obsah je\n\n\tale stále rovnaký, zobrazuje sa ale na doméne P..T.. Doména P..G. je presmerovaná na adresu P..T.. K\n\n\tzverejneniu ospravedlnenia dôjde v období od 1. do 7. júla 2017 (vrátane). Žalovaný ďalej uviedol, že k\n\n\tzaslaniu ospravedlnenia a k jeho zverejneniu na jeho webe P..G..T. dochádza na základe rozhodnutia\n\n\tOkresného súdu len z dôvodu, že bolo v rozhodnutí uvedené, že inak si ho žalobca bude uplatňovať\n\n\texekúciou a aj keď s rozhodnutím nesúhlasí a odvoláva sa proti nemu, rozhodol sa žalobca napriek\n\n\ttomu vyhovieť súdu a v zmysle jeho rozhodnutia zaslať a zverejniť predmetné ospravedlnenie, aj keď\n\n\tsa nemá za čo ospravedlniť, keďže je to práve spoločnosť LAUFEN a jej pracovníci, ktorí by sa mali\n\n\tpodľa žalobcovho názoru ospravedlniť za to, že ho poškodili svojím alibistickým konaním.\n\n\t6/ V odvolaní žalobca uviedol, že súd prvej inštancie vo veci nesprávne vyhodnotil a posúdil dôkazy\n\n\ta preto vo veci nesprávne rozhodol. V rozhodnutí uviedli nesprávne údaje, ktoré v konaní nijakým\n\n\tspôsobom nepreukázali, súd sa spoľahol len na tvrdenia žalobcu, čo je neprípustné. Súd tiež neprizval na\n\n\tkonanie žalobcom navrhované osoby ako svedkov, ktoré mohli preukázať, že žalovaný uvádza pravdivé\n\n\tskutočnosti, ak tvrdí, že spoločnosť LAUFEN mu dlhuje peniaze. On dňa 10. 9. 2013 nevyhotovil\n\n\tzvukový záznam rozhovoru, musel ho naopak vyhotoviť žalobca, resp. niekto zo spoločnosti LAUFEN.\n\n\tOn nahrávkou nedisponuje, rozhovor si nenahrával, ani ho nikomu nezasielal. Ak by aj došlo k nahratiu\n\n\trozhovoru, domnieva sa, že ním nedošlo k vážnemu zásahu do osobnostných práv a nebol porušený\n\n\tžiadny zákon; pokiaľ áno, v rozhodnutí súdu by malo byť uvedené, aký zákon bol porušený, kým a\n\n\taká škoda bola spôsobená; táto časť rozhodnutia je nepreskúmateľná. Zaslaný email 8. 1. 2014 s\n\n\tpredmetným znením žalobca nezaslal. Súd ďalej v rozsudku tvrdí, že mal napísať dňa 22. 12. 2014\n\n\ta 29. 12. 2014 na stránke P..G. „hrubo hanlivý a urážlivý výrok“ , no on žiaden výrok nezverejnil.\n\n\tSúd sa otázkou preukázania jeho zavinenia a otázkou, či vôbec sa nachádzal výrok na jeho stránke,\n\n\tnezaoberal a nebolo to ani preukázané. Dňa 13. 8. 2014 a 31. 7. 2014 nezaslal na C. žiadne správ\n\n\ty v tom znení, ako súd uvádza. Súd či žalobca nikdy nepreukázal, že to bol on, žalobca, kto bol v tom\n\n\tčase na sociálnej sieti prihlásený, pod jeho menom, resp. IP adresou a že práve on - žalovaný - bol\n\n\tv tom čase používateľom sociálnej siete zaslal nejaké správy. Súd sa tiež nikdy nezaoberal otázkou\n\n\tšírky publicity, počtu užívateľov, ktorí mohli tieto výroky prípadne čítať, preto je toto tvrdenie súdu v\n\n\trozsudku ničím nepodložené. Žalobca nikdy nepreukázal, aká škoda mu bola spôsobená, resp. ako\n\n\tmu malo byť zasiahnuté do jeho osobnostných práv, osobnej integrity a tiež kým. V bode c.4 nie sú\n\n\tuvedené konkrétne výroky, ktorými mal on žalovaný žalobcu napádať, tento bod rozhodnutia je preto\n\n\tnepreskúmateľný. Na portáli P..G..T. zverejňujú svoje články viacerí užívatelia, nielen žalovaný, a Ústava\n\n\tSR dáva možnosť vyjadriť svoj názor, hodnotiaci úsudok a garantuje slobodu slova a vyjadrovania,\n\n\tpreto nemožno explicitne a automaticky vnímať nejaké vyjadrenia, či článok na adresu žalobcu ako\n\n\tjeho osobu poškodzujúce. Žalobca T. je aktívny v politike a kandidoval za poslanca, preto musí strpieť\n\n\tväčšiu mieru kritiky verejnosťou na svoju osobu. Rozsudok nie je preskúmateľný ani v bode 5, keď\n\n\tnie je uvedené kedy a čo konkrétne mal žalovaný zasielať a keď nebolo preukázané, že by to zasielal\n\n\tžalovaný osobne. Dňa 5. 9. 2015 žalovaný nezaslal predmetnú správu na sociálnej sieti žalobcovi,\n\n\tide o účelové a vymyslené tvrdenie žalobcu s cieľom zdiskreditovať osobu žalovaného; spoločnosť\n\n\tLAUFEN mu totiž dlhuje peniaze a snaží sa dlhodobo spochybňovať pohľadávku voči nemu. Dňa 24.\n\n\t10. 2015 nezaslal email v uvádzanom znení; toto tvrdenie žalobcu nie je pravdivé. Číslo bankového účtu\n\n\tžalovaného je verejné, nie je tajné, nemožno ho preto spájať s ustálením osoby žalovaného a pokladať\n\n\tho za jednoznačný dôkaz, že email zo dňa 22. 1. 2016 zasielal on, žalovaný, a ak by aj, nie je porušením\n\n\tnijakého zákona - žiadať nárok na finančné vyrovnanie.\n\n\t7/ Žalovaný ďalej v odvolaní uviedol, že nepísal email zo dňa 14. 4. 2016, 11. 5. 2016, 27. 5. 2016\n\n\ta 8. 6. 2016 a súd ani žalobca nepreukázal opak. Je predsa nemožné, aby súd bez súdnoznaleckého\n\n\tposudku mohol svojvoľne, len na základe subjektívnych pocitov, bez dôkazov vydať rozhodnutie, ktorým\n\n\tho poškodzuje. Rovnako on, žalovaný, nie je autorom emailov zo dňa 16. 6., 13. 6., 14. 6., 16. 6.\n\n\ta 26. 6. 2016. Nejestvuje žiadne trestné konanie v tejto veci, ktoré by bolo právoplatne skončené, ako\n\n\tsúd mylne uvádza. Žalovaný dodal, že vlastní emailovú adresu P..sk a potvrdenie o tejto skutočnosti\n\n\tzo spoločnosti K., X..H..E.. nedokazuje, že on - žalovaný - tieto predmetné správy aj zasielal. Na to je\n\n\tpotrebný posudok súdneho znalca, ktorý by to mohol potvrdiť prípadne vyvrátiť. Emaily zo dňa 7. 7.,\n\n\t14. 7., 17. 7. a 8. 8. Nepísal, pozeral si svoju emailovú schránku v odoslanej pošte a žiadne ani tie\n\n\tpredchádzajúce spomínané správy v rozhodnutí, sa v jeho emailovej schránke vôbec nenachádzajú.\n\n\tSám žalobca omylom v podanom návrhu zo dňa 14. 9. 2015 predložil dôkaz, že on, žalovaný, predmetné\n\n\tsprávy nepísal. Z kópie emailu, ktorý žalobca predložil, je totiž zrejmé, že napr. email zo dňa 15. 8. 2015\n\n\tbol zaslaný z emailu no-H..I., ktorý sa mal tváriť ako email P..D..G., no v skutočnosti nebol zaslaný z\n\n\tjeho emailovej adresy. Alebo email zo dňa 8. 1. 2014 bol odoslaný v skutočnosti z emailovej adresy\n\n\tP.-Y..P..I., a nebol zaslaný zo žalovaného adresy P..sk, ale z adresy, ktorá ju mala maskovať, t.j. email\n\n\tmal len vyzerať akoby bol odoslaný z jeho emailovej dresy, ale v skutočnosti bola správa odoslaná\n\n\tz inej emailovej adresy. Súd sa ale týmito skutočnosťami vôbec nezaoberal. Spoločnosť LAUFEN\n\n\tdlhodobo poškodzuje dobré meno žalovaného, manažéri spoločnosti ho podviedli a poškodili. Žalovaný\n\n\tnavrhol, aby odvolací súd napadnutý rozsudok súdu prvej inštancie zrušil a vo veci buď rozhodol sám,\n\n\talebo vec vrátil súdu prvej inštancie na ďalšie konanie. V prípade, ak jeho odvolanie nebude postúpené\n\n\todvolaciemu súdu, žalovaný sa obráti na Ústavný súd.\n\n\t8/ Dňa 6. 7. 2017 doručil žalovaný súdu prvej inštancie písomné podanie, v ktorom reagoval na\n\n\tskutočnosť, že súčasťou spisového materiálu v danej veci bola aj zápisnica z jeho výsluchu na OR\n\n\tPZ Bratislava III zo dňa 17. 10. 2016 (ČVS : ORP-1295/NMV-B3-2016), v ktorej policajt U. M. uvádza\n\n\tviaceré nepravdivé informácie. Napr. nie je pravdivá odpoveď ohľadom užívania drog, nakoľko žalovaný\n\n\tv skutočnosti nikdy drogy (ani marihuanu) neužíval ani neužíva. Uvedené, policajtom M. podsunuté\n\n\ttvrdenie je nepravdivé, žalovaného diskredituje, poškodzuje a uráža. Po ústnej výpovedi dňa 17. 10.\n\n\t2016 policajt M. vytlačil na tlačiarni inú - údajnú žalovaného výpoveď, ktorú on ale neuviedol a túto\n\n\tmu podstrčil na podpis a vzhľadom na to, že žalovaný mal v daný deň vysokú horúčku a blížila sa\n\n\tnočná hodina (bolo cca 22.30 hod.), bol tiež veľmi unavený, takže si túto výpoveď pred podpisom\n\n\tneprečítal. Žalovaný dodal, že dôvody takéhoto konania policajta M. mu nie sú známe. Policajt sa\n\n\tmu pred samotnou výpoveďou vyhrážal, že ak vypovedať nebude, zatvorí ho do cely predbežného\n\n\tzadržania. Svoje tvrdenia vie žalovaný aj preukázať, nakoľko má z predmetného výsluchu záznam,\n\n\tkeďže ako novinár si všetky rozhovory zaznamenáva, tvrdil v podaní žalovaný.\n\n\t9/ Na odvolanie žalovaného sa písomne vyjadril žalobca tak, že sa v plnom rozsahu stotožňuje s\n\n\trozsudkom súdu prvej inštancie, ktorý považuje za vecne aj právne správny, vydaný v súlade s právnymi\n\n\tpredpismi a zisteným skutkovým stavom. Žalobca poukazoval vo svojom vyjadrení na to, že žalovaný\n\n\tpredmetný rozsudok napáda výlučne z dôvodov, že súd nesprávnym spôsobom zistil skutkový stav veci,\n\n\tkedy nedostatočným spôsobom vyhodnotil predložené dôkazy. Uvedené tvrdenia žalovaného žalobca\n\n\tv plnom rozsahu odmieta, tieto považuje za výlučne účelové a také, ktoré v danom prípade nezakladajú\n\n\tprávny dôvod prípustnosti odvolania. Rozsudok súdu prvej inštancie bol vydaný na základe § 274\n\n\tCSP, t.j. ustanovenia, upravujúceho vydanie rozsudku pre zmeškanie. Žalovaný sa na pojednávanie\n\n\tnariadené na deň 16. 2. 2017 nedostavil, hoci predvolanie naň si prevzal osobne ešte dňa 15. 12. 2016,\n\n\tspolu s poučením o procesných právach a povinnostiach, vrátane možnosti rozhodnúť spor rozsudkom\n\n\tpre zmeškanie podľa § 274 CSP. Na pojednávanie sa nedostavil, svoju neprítomnosť na pojednávaní\n\n\tneospravedlnil včas a vážnymi okolnosťami; zároveň na pojednávaní osobne prítomný právny zástupca\n\n\tžalobcu navrhol, aby súd o žalobe rozhodol rozsudkom pre zmeškanie. Je tak zrejmé, že boli splnené\n\n\tvšetky podmienky pre vydanie rozsudku pre zmeškanie v zmysle § 274 CSP a rozsudok bol teda vydaný\n\n\tplne v súlade s právnymi predpismi. V zmysle § 356 CSP potom proti rozsudku pre zmeškanie nie\n\n\tje odvolanie prípustné, okrem prípadov odvolania podaného z dôvodu, že neboli splnené podmienky\n\n\tpre vydanie takého rozhodnutia a rovnako nie sú splnené ani podmienky pre zrušenie rozsudku\n\n\tpre zmeškanie v zmysle § 277 CSP. Žalovaný vo svojom odvolaní nijako nenamietol skutočnosti\n\n\tprocesnej povahy, ktoré by odôvodňovali nesplnenie podmienok vo vzťahu k vydaniu rozsudku pre\n\n\tzmeškanie, resp. jeho prípadné zrušenie. V zmysle uvedeného je tak nutné považovať odvolanie\n\n\tžalovaného za neprípustné . Mimo uvedeného pre úplnosť žalobca zdôraznil, že v plnom rozsahu\n\n\tnesúhlasí s tvrdeniami žalovaného, že by bol nedostatočne doložený skutkový stav veci. Jednotlivé\n\n\tútoky uskutočňované zo strany žalovaného a smerujúce voči žalobcovi boli jednoznačným spôsobom\n\n\tpreukázané predloženými dôkazmi, a to ako v rámci občianskoprávneho tak aj v rámci trestného\n\n\tkonania, čo v plnom rozsahu vyplýva aj zo spisových materiálov obidvoch konaní. Akékoľvek námietky\n\n\tžalovaného tak žalobca aj v tomto smere považuje za kompletne účelové a nemajúce akúkoľvek oporu v\n\n\tskutkovom stave a spisovom materiáli. Žalobca preto považuje odvolanie žalovaného za neprípustné, z\n\n\tktorého dôvodu navrhoval odvolanie žalovaného odmietnuť v zmysle § 386 písm. c) CSP a žalovaného\n\n\tzaviazať povinnosť nahradiť žalobcovi trovy konania. V prípade, ak by odvolací súd dospel k záveru, že\n\n\todvolanie žalovaného je spôsobilé meritórneho prieskumu, žalobca navrhol napadnutý rozsudok súdu\n\n\tprvej inštancie ako vecne správny potvrdiť a priznať žalobcovi náhradu trov odvolacieho konania.\n\n\t10/ Ďalšie podania ďalej žiadna zo strán sporu neučinila.\n\n\t11/ Podľa § 470 ods. 1 prechodných ustanovení zákona č. 160/2015 Z. z. Civilný sporový poriadok\n\n\túčinného od 1.7.2016 (ďalej len „CSP“) ak nie je ustanovené inak, platí tento zákon aj na konania začaté\n\n\tpredo dňom nadobudnutia jeho účinnosti.\n\n\t12/ Odvolací súd preskúmal vec v napadnutom (t.j. v celom) rozsahu, bez nariadenia pojednávania (§\n\n\t379, § 385 CSP) a zistil, že odvolaniu žalovaného nemožno priznať úspech.\n\n\t13/ Podľa § 356 písm. b) CSP, odvolanie nie je prípustné proti rozsudku pre zmeškanie okrem prípadov\n\n\todvolania podaného z dôvodu, že neboli splnené podmienky na vydanie takého rozhodnutia.\n\n\t14/ O žalobe žalobcu súd prvej inštancie rozhodol rozsudkom pre zmeškanie na základe ust. § 274\n\n\tCSP (t.j. vydaním rozsudku pre zmeškanie na pojednávaní), keď dospel k záveru, že boli splnené\n\n\tvšetky zákonom vyžadované predpoklady pre vydanie takéhoto rozsudku, a síce, predmetom konania\n\n\tje žaloba na plnenie (§ 137 písm.a/ CSP), žalovaný bol riadne a včas predvolaný na pojednávanie\n\n\t(žalovanému bolo predvolanie na pojednávanie vytýčené na termín 16. 2. 2017 doručené ešte dňa\n\n\t15. 12. 2016, doručenka pripojená na č.l. 147 spisu), pričom spolu s predvolaním bolo žalovanému\n\n\tdoručené aj poučenie o procesných právach a povinnostiach, vrátane následku nedostavenia sa na\n\n\tpojednávanie ako aj možnosti rozhodnúť vec vydaním rozsudku pre zmeškanie. Žalovaný zároveň\n\n\tsvoju neprítomnosť na pojednávaní dňa 16. 2. 2017 neospravedlnil včas a vážnymi okolnosťami\n\n\t(žalovaný svoju neúčasť neospravedlnil ničím) a žalobca, prítomný na pojednávaní navrhol rozhodnúť\n\n\to žalobe rozsudkom pre zmeškanie žalovaného. V zmysle citovaného ust. § 356 písm. b) CSP je potom\n\n\tvýznamné, že odvolanie proti rozsudku pre zmeškanie sa pripúšťa len z jediného dôvodu, ktorým je\n\n\tdôvod, že neboli splnené podmienky na vydanie takéhoto rozsudku (t.j. že neboli splnené podmienky\n\n\tosobitne zakotvené pre vydanie tohto druhu rozsudku a tiež že neboli splnené ani procesné podmienky\n\n\t- podmienky konania - platné pre každé súdne konanie, za splnenie ktorých môže súd konať vo veci.\n\n\tExistencia takéhoto zákonného dôvodu - t.j., že neboli splnené podmienky na vydanie rozsudku pre\n\n\tzmeškanie - je podmienkou prípustnosti odvolania proti uvedenému rozhodnutiu. Pokiaľ teda odvolací\n\n\tsúd dospeje k záveru, že tento zákonný dôvod nie je daný, musí odvolanie odmietnuť podľa § 386\n\n\tpísm. c/ CSP, pretože odvolanie smeruje proti rozsudku, proti ktorému odvolanie nie je prípustné. Z\n\n\tiného dôvodu, než ktorý je uvedený v cit. ust. § 356 písm. b) CSP nemožno rozsudok pre zmeškanie\n\n\tnapadnúť odvolaním. Odvolacími dôvodmi v tomto prípade teda nemôžu byť odvolacie dôvody uvedené\n\n\tv § 365 ods. 1 CSP (okrem § 365 ods. 1 písm.a) CSP). Odvolanie žalovaného však nespočívalo\n\n\tna odvolacom dôvode, že neboli splnené podmienky pre vydanie rozsudku pre zmeškanie, ktorý je v\n\n\tdanom prípade jediným prípustným odvolacím dôvodom. Žalovaný v odvolaní namietal nedostatočné\n\n\tzistenie skutkového stavu a z neho plynúce nesprávne právne posúdenie veci, ktoré však nemôže byť\n\n\tdôvodom pre napadnutie rozsudku pre zmeškanie odvolaním. Keďže žalovaný nezaložil svoje odvolanie\n\n\tproti rozsudku pre zmeškanie na z hľadiska právnej úpravy jedinom prípustnom odvolacom dôvode\n\n\t(§ 356 písm. b/ CSP) a odvolací súd nezistil ani nesplnenie procesných podmienok (tzv. podmienok\n\n\tkonania v zmysle § 161 ods. 1 CSP) ako podmienok, za ktorých môže súd konať a rozhodnúť (t.j.\n\n\tnapr. nedostatok právomoci súdu, procesnej subjektivity, existenciu prekážky rozsúdenej veci, prekážky\n\n\tzačatého konania a pod.), tak v zmysle ustanovenia § 386 písm. c) CSP odmietol odvolanie žalovaného,\n\n\tako odvolanie, ktoré smeruje proti rozhodnutiu, proti ktorému nie je odvolanie prípustné.\n\n\t15/ O nároku na náhradu trov odvolacieho konania rozhodol odvolací súd podľa § 396 ods. 1, § 255 ods.\n\n\t1 CSP. Odmietnutie odvolania je nutné po procesnej stránke považovať za neúspech v konaní; náhrada\n\n\tnároku na trovy odvolacieho konania tak prináleží tej strane, ktorá odvolanie nepodala, v danom prípade\n\n\tteda náhrada prináleží žalobcovi, a to v plnom rozsahu. O samotnej výške náhrady trov odvolacieho\n\n\tkonania v zmysle § 262 ods. 2 CSP rozhodne súd prvej inštancie po právoplatnosti rozhodnutia, ktorým\n\n\tsa konanie končí, samostatným uznesením, ktoré vydá súdny úradník.\n\n\t16/ Toto rozhodnutie bolo prijaté senátom Krajského súdu v Bratislave pomerom hlasov 3 : 0 (§ 3 ods. 9\n\n\tzák. č. 757/2004 Z. z. o súdoch a o zmene a doplnení niektorých zákonov v znení neskorších zákonov,\n\n\t § 393 ods. 2 CSP).\n\n\n\n\tPoučenie:\n\n\n\n\n\n\tProti tomuto rozhodnutiu odvolanie nie je prípustné.\n\n\tProti rozhodnutiu odvolacieho súdu je prípustné dovolanie, ak to zákon pripúšťa (§ 419 CSP).\n\n\tDovolanie je prípustné proti každému rozhodnutiu odvolacieho súdu vo veci samej alebo ktorým sa\n\n\tkonanie končí, ak\n\n\ta/ sa rozhodlo vo veci, ktorá nepatrí do právomoci súdov,\n\n\tb/ ten, kto v konaní vystupoval ako strana, nemal procesnú subjektivitu,\n\n\tc/ strana nemala spôsobilosť samostatne konať pred súdom v plnom rozsahu a nekonal za ňu zákonný\n\n\tzástupca alebo procesný opatrovník,\n\n\td/ v tej istej veci sa už prv právoplatne rozhodlo alebo v tej istej veci sa už prv začalo konanie,\n\n\te/ rozhodoval vylúčený sudca alebo nesprávne obsadený súd, alebo\n\n\tf/ súd nesprávnym procesným postupom znemožnil strane, aby uskutočňovala jej patriace procesné\n\n\tpráva v takej miere, že došlo k porušeniu práva na spravodlivý proces.\n\n\tDovolanie je prípustné proti rozhodnutiu odvolacieho súdu, ktorým sa potvrdilo alebo zmenilo\n\n\trozhodnutie súdu prvej inštancie, ak rozhodnutie odvolacieho súdu záviselo od vyriešenia právnej\n\n\totázky,\n\n\n\n\ta/ pri riešení ktorej sa odvolací súd odklonil od ustálenej rozhodovacej praxe dovolacieho súdu,\n\n\tb/ ktorá v rozhodovacej praxi dovolacieho súdu ešte nebola vyriešená alebo\n\n\tc/ je dovolacím súdom rozhodovaná rozdielne (§ 421 ods. 1 CSP).\n\n\tDovolanie podľa § 421 ods. 1 nie je prípustné, ak\n\n\ta/ napadnutý výrok odvolacieho súdu o peňažnom plnení neprevyšuje desaťnásobok minimálnej mzdy;\n\n\tna príslušenstvo sa neprihliada,\n\n\tb/ napadnutý výrok odvolacieho súdu o peňažnom plnení v sporoch s ochranou slabšej strany\n\n\tneprevyšuje dvojnásobok minimálnej mzdy; na príslušenstvo sa neprihliada,\n\n\tc/ je predmetom dovolacieho konania len príslušenstvo pohľadávky a výška príslušenstva v čase začatia\n\n\tdovolacieho konania neprevyšuje sumu podľa písmen a/ a b/ (§ 422 ods.1 CSP).\n\n\tDovolanie môže podať strana, v ktorej neprospech bolo rozhodnutie vydané (§ 424 CSP).\n\n\tDovolanie sa podáva v lehote dvoch mesiacov od doručenia rozhodnutia odvolacieho súdu\n\n\toprávnenému subjektu na súde, ktorý rozhodoval v prvej inštancii (§ 427 ods.1 prvá veta CSP).\n\n\tDovolanie je podané včas aj vtedy, ak bolo v lehote podané na príslušnom odvolacom alebo dovolacom\n\n\tsúde (§ 427 ods.2 CSP).\n\n\tDovolateľ musí byť v dovolacom konaní zastúpený advokátom. Dovolanie a iné podania dovolateľa\n\n\tmusia byť spísané advokátom (§ 429 ods. 1 CSP).\n\n\tPovinnosť podľa odseku 1 neplatí, ak je\n\n\ta/ dovolateľom fyzická osoba, ktorá má vysokoškolské právnické vzdelanie druhého stupňa,\n\n\tb/ dovolateľom právnická osoba a jej zamestnanec alebo člen, ktorý za ňu koná, má vysokoškolské\n\n\tprávnické vzdelanie druhého stupňa,\n\n\tc/ dovolateľ v sporoch s ochranou slabšej strany podľa druhej hlavy tretej časti tohto zákona zastúpený\n\n\tosobou založenou alebo zriadenou na ochranu spotrebiteľa, osobou oprávnenou na zastupovanie podľa\n\n\tpredpisov o rovnakom zaobchádzaní a o ochrane pred diskrimináciou alebo odborovou organizáciou\n\n\ta ak ich zamestnanec alebo člen, ktorý za ne koná, má vysokoškolské právnické vzdelanie druhého\n\n\tstupňa (§ 429 ods.2 CSP).\n\n\tDovolanie prípustné podľa § 420 možno odôvodniť iba tým, že v konaní došlo k vade uvedenej v tomto\n\n\tustanovení (§ 431 ods.1 CSP).\n\n\tDovolací dôvod sa vymedzí tak, že dovolateľ uvedie, v čom spočíva táto vada (§ 431 ods.2 CSP).\n\n\tDovolanie prípustné podľa § 421 možno odôvodniť iba tým, že rozhodnutie spočíva v nesprávnom\n\n\tprávnom posúdení veci (§ 432 ods. 1 CSP).\n\n\tDovolací dôvod sa vymedzí tak, že dovolateľ uvedie právne posúdenie veci, ktoré pokladá za nesprávne,\n\n\ta uvedie, v čom spočíva nesprávnosť tohto právneho posúdenia (§ 432 ods.2 CSP).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}