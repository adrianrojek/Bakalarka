{"sud_guid": "", "sud_typ": "", "sud_nazov": "Okresný súd Košice II", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6T/35/2012", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Okresný súd Košice II\n\n  Spisová značka:                       6T/35/2012\n\n  Identifikačné číslo súdneho spisu:    7212010400\n\n  Dátum vydania rozhodnutia:            17.06.2014\n\n  Meno a priezvisko sudcu, VSÚ:         JUDr Ján Lokša\n\n  ECLI:                                 ECLI:SK:OSKE2:2014:7212010400.2\n\n  Oblasti právnej úpravy:               Trestné právo - Všeobecne nebezpečné a proti životnému prostrediu\n\n  Povaha rozhodnutia:                   Prvostupňové nenapadnuté opravnými prostriedkami\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Košice II, samosudcom JUDr. Jánom Lokšom, na hlavnom pojednávaní konanom dňa\n\n\t17.6.2014, takto\n\n\n\n\tr o z h o d o l :\n\n\n\n\tPodľa § 285 písm. c) Trestného poriadku oslobodzuje obžalovaného O.. D. R., nar. XX.X.XXXX, trvale\n\n\tbytom P., ul. H. U. č. XX, spod obžaloby prokurátora Okresnej prokuratúry Košice II sp. zn. 4Pv\n\n\t435/2011 - 20 zo dňa 15.3.2012, pre skutok právne kvalifikovaný ako pre prečin porušovania\n\n\tautorských práv podľa § 283 ods. 1, ods. 2 písm. a), písm. d) Trestného zákona, ktorého sa mal\n\n\tdopustiť na tom skutkovom základe,\n\n\tž e\n\n\n\n\tprostredníctvom internetu v období najmenej od 16.12.2010 do 24.2.2011 v Košiciach, na ulici H. U. č.\n\n\tXX ako užívateľ P2P (Peer To Peer) výmennej siete pod prezývkou \"DoDo\" poskytol z počítača,\n\n\tktorému bola pridelená poskytovateľom internetu IP adresa 91.127.170.123 a od 23.2.2011 do konca\n\n\tuvedeného obdobia z počítača s IP adresou 78.98.220.164, zo zdieľanej zložky pod názvom \"new\" cez\n\n\tprogram StrongDC++ na Hub-e \"ATLANTIS\" 62,4 GB dát, z toho 8.234 .mp3 súborov, 88 .wma\n\n\tsúborov, 29 .avi súborov, 4 .mpeg súbory a 1 .ogg súbor, ktoré dal takto k dispozícii iným užívateľom\n\n\tinternetu bez súhlasu oprávnených osôb, čím svojím konaním spôsobil M. E. fL. O. M. of the H. O. (M.\n\n\tO.) so sídlom na P. 7, H., M. republika škodu vo výške 6.220,- €;\n\n\t- pretože nebolo dokázané, že skutok spáchal obžalovaný.\n\n\n\n\tPodľa § 288 ods. 3 Trestného poriadku súd odkazuje M. F. E. M. so sídlom na P. X, H., M. republika s\n\n\tuplatneným nárokom na náhradu škody na konanie o občianskoprávnych veciach.\n\n\n\n\to d ô v o d n e n i e :\n\n\n\n\tJ. vykonal na hlavnom pojednávaní dokazovanie výsluchom obžalovaného, výsluchom\n\n\tsplnomocneného zástupcu poškodeného, výsluchom znalcov, prečítaním znaleckých posudkov a\n\n\tlistinných dôkazov.\n\n\tObžalovaný spáchanie trestného činu poprel. Vo svojej výpovedi a v odpovediach na položené otázky\n\n\tobžalovaný pred súdom uviedol, že dáta s multimediálnym obsahom prostredníctvom internetu nešíril\n\n\ttak ako je uvedené vo výroku obžaloby a s týmto úmyslom.\n\n\tĎalej vypovedal, že v inkriminovanej dobe počítač vôbec neužíval, tento sa nachádzal v obývačke\n\n\trodinného domu, druhý bol notebook. Oba počítače kúpili jeho rodičia ako zariadenie do domácnosti.\n\n\tZdôraznil, že je absolventom stavebnej fakulty Technickej univerzity so zameraním na riadenie a\n\n\tmanažment stavebnej výroby a pre svoju prácu ani štúdium počítač v podstate ani nepotreboval.\n\n\tOkrem obžalovaného mali k počítaču prístup jeho rodičia, jeho sestra, prípadne jeho kamaráti alebo\n\n\tich známi.\n\n\tObžalovaný program StrongDC ++ do počítača neinštaloval a nevedel sa vyjadriť, kto tak mohol urobiť.\n\n\tNevedel sa vyjadriť k tomu akým spôsobom bol ich počítač k internetu pripojený. Zmluvu o poskytovaní\n\n\tinternetových služieb uzatváral jeho otec D. R.. Prezývku DoDo nevyužíval, multimediálny obsah si z\n\n\tinternetu nesťahoval a nevedel sa vyjadriť ani k tomu, kto túto prezývku užíval.\n\n\tK výpovedi splnomocneného zástupcu poškodenej spoločnosti sa vyžaduje uviesť, že sa zároveň jedná\n\n\taj o osobu, ktorá bola poškodenou spoločnosťou splnomocnená na získavanie informácii o nelegálnom\n\n\tšírení hudobných a obrazových diel prostredníctvom Internetu.\n\n\tO.. H. T. ako svedok pred súdom vypovedal, že pracuje na základe dohody o vykonaní práce pre M. F.\n\n\tE. fL.. Jeho úlohou je zisťovať a odhaľovať ilegálne šírený multimediálny obsah pri ktorom dochádza k\n\n\tporušeniu autorského zákona.\n\n\tSvedok potvrdil, že z počítača, ktorého IP adresu vypátral, v dobe od 16.12.2010 do 24.2.2011 bolo\n\n\tmožné stiahnuť multimediálne súbory v rozsahu 92 GB dát. V tom čase to bol veľmi významný a aktívny\n\n\tšíriteľ multimediálneho obsahu, na dnešné pomery už toto číslo nie je až tak významné.\n\n\tSvoju činnosť realizoval tým, že si pre účely odhaľovania neoprávnene šíreného multimediálneho\n\n\tobsahu sám nainštaloval program StrongDC++, na ktorom bol prihlásený pod prezývkou, ktorú z\n\n\ttaktických dôvodov prezradiť nemohol. Osobu pod prezývkou DoDo si vytypoval podľa objemu\n\n\tzdieľaných dát cestou uzla „ATLANTIS“. Hub „ATLANTIS“ je program uložený niekde na serveri, ktorý\n\n\tumožňuje vzájomnú spoluprácu medzi osobami, ktoré vyžadujú multimediálny obsah a ktoré ho\n\n\tzároveň ponúkajú. Takto sa dopracoval k osobe pod prezývkou DoDo, ktorá mala v ponuke 92 GB\n\n\tmultimediálneho obsahu, ktoré ponúkla na ďalšie šírenie. Zo zoznamu súborov nachádzajúcich sa v\n\n\tjeho počítači (príloha podania poškodeného č. 2 - č.l. 10 - 13) si vybral album od speváka 50 Cent,\n\n\tktorý si stiahol a tak sa presvedčil, že sa jedná o dielo, ktorého ďalšie šírenie je chránené autorským\n\n\tzákonom Českej aj Slovenskej republiky.\n\n\tPo oboznámení sa s tabuľkou na č. l. 10 svedok spresnil, že túto prílohu vyhotovil záznamom\n\n\tprogramu StrongDC++ dňa 16.12.2010. Z tejto je zrejmé, že užívateľ P2P siete pod prezývkou DoDo\n\n\tzdieľal 91,50 GB multimediálneho obsahu. Je ďalej zrejmá a zvýraznená IP adresa jeho počítača, ďalej\n\n\tje z tejto tabuľky zrejmé, že v tom čase bol (DoDo) neaktívny, rýchlosť poskytovania multimediálneho\n\n\tobsahu bola 0 B/sek.\n\n\tZ prílohy na č. l. 12 je zrejmé, že svedok O.. H. T. si prostredníctvom programu StrongDC ++ dňa\n\n\t16.12.2010 stiahol album od speváka 50 Cent. Keďže v čase, keď si svedok spomínaný album sťahoval\n\n\tboli cez spomínaný program pripojení viacerí ponúkatelia multimediálneho obsahu, svedok pripustil, že\n\n\tsa spomínaný album sťahoval aj od nich.\n\n\tProvider - poskytovateľ internetových služieb, na ktorom bol nainštalovaný Hub „ATLANTIS“ sa\n\n\tnachádzal na území Českej republiky v Olomouci.\n\n\tSúd svedka požiadal, aby odstránil pochybnosti o totožnosti osoby vystupujúcej pod prezývkou DoDo,\n\n\tkeďže v ním vyhotovenej prílohe dňa 23.2.2011 (na č.l. 13) síce svedok hovorí o tom, že na Hub-e\n\n\t„ATLANTIS“ bola činná osoba s menom DoDo avšak zoznam ponúkaného multimediálneho obsahu a\n\n\tIP adresa boli odlišné ako v prípade osoby, ktorú sledoval dňa 16.12.2010.\n\n\tSvedok O.. H. T. uviedol, že poskytovateľ internetových služieb z dôvodu optimálneho vyťaženia siete\n\n\tposkytuje jednotlivým užívateľom tzv. dynamické IP adresy, ktoré identifikujú jednotlivé počítače. On\n\n\tdospel k presvedčeniu, že osoba evidovaná pod prezývkou DoDo na Hub-e „ATLANTIS“ je totožná s\n\n\tpredchádzajúcou osobu, keďže zoznam ponúkaného multimediálneho obsahu bol podobný s\n\n\tpredchádzajúcim zoznamom, aj keď potvrdil skutočnosť, že v druhom prípade bol objem\n\n\tmultimediálneho obsahu iba v objeme 54,41 GB.\n\n\tK tomu, ako svedok mal stotožniť umiestnenie obžalovaného podľa jeho IP adresy svedok uviedol, že\n\n\tsa mu podarilo stotožniť iba poskytovateľa internetových služieb a to spoločnosť Slovak Telekom, a.s..\n\n\tK tomu, ako bola vyčíslená a špecifikovaná škoda spôsobená trestným činom svedok O.. H. T. uviedol,\n\n\tže objem zdieľaných multimediálnych dát bol vynásobený čiastkou 2.800 Kč za 1 GB zdieľaných dát. V\n\n\ttomto prípade sa jedná o predbežné vyčíslenie škody na základe vlastných zistení. Odborné vyjadrenie\n\n\ts konečným vyčíslením škody by mohol poškodený vyhotoviť až po zoznámení sa s výsledkami\n\n\texpertného skúmania zabezpečeného v prejednávanom prípade. Keďže poškodenému neboli\n\n\tpredloženého závery znaleckého skúmania, škoda uvedená v trestnom oznámení v podstate\n\n\tnezodpovedá konkrétnym skutočnostiam. Presnú výšku škody by poškodený vedel určiť iba po\n\n\tšpecifikácii titulov, ktoré preukázateľne boli neoprávnene šírené. V prípade obžalovaného D. R. by\n\n\tpoškodený vedel stanoviť iba škodu albumu 50 Cent.\n\n\tNa podklade zistenia OO PZ Bratislava - Staré mesto - Východ, že dňa 23.2.2011 bola IP adresa\n\n\t78.98.220.164 pridelená poskytovateľom internetových služieb - Slovak Telekom, a.s. Bratislava D. R.\n\n\t(bytom P., H. U.. č. XX) podnet na trestné stíhanie bol odstúpený OO PZ Košice - Nad Jazerom dňa\n\n\t24.5.2011. Po začatí trestného stíhania dňa 18.7.2011 vydal D. R. počítač policajným orgánom, ktoré\n\n\tho dňa 20.7.2011 odovzdali znalcovi O.. S. G. za účelom vypracovania znaleckého posudku.\n\n\tZo znaleckého posudku z odboru Elektrotechniky a z výpovede znalca O.. S. Gajdoša vypočutého na\n\n\thlavnom pojednávaní súd zistil, že na základe správy poskytovateľa internetových služieb - Slovak\n\n\tTelekom, a.s. Bratislava - je možné zistiť iba to, že IP adresa, o ktorej hovoril poškodený, bola\n\n\tdynamicky pridelená koncovému zariadeniu, ktorým bol v prejednávanom prípade nie počítač ale\n\n\trouter. Podľa zmluvy o poskytovaní internetových služieb bol koncovým odberateľom D. R.. Slovak\n\n\tTelekom, a.s. poskytuje IP adresy dynamicky a tieto mení raz za 24 hodín. Konkrétnu osobu, ktorá mala\n\n\tkomunikovať prostredníctvom internetu na serveri „ATLANTIS“ znalec stotožniť nevedel. Taktiež z\n\n\tdostupných údajov sa nedá zistiť aký obsah mali súbory, ktoré boli odosielané z počítača pripojeného\n\n\tna router koncového užívateľa. Zdôraznil, že sa jednalo o bezdrôtové Wi-Fi zariadenie, ku ktorému sa\n\n\tmohol pripojiť každý, kto poznal meno a heslo za predpokladu, že týmito bol router zabezpečený. V\n\n\tčase, keď tento router mal znalec k dispozícii bolo možné pripojiť sa k internetu prostredníctvom\n\n\tspomínaného routera bez zadania mena a hesla.\n\n\tNa podklade predložených informácií i na podklade odbornej činnosti sa znalcovi nepodarilo stotožniť\n\n\tkonkrétnu fyzickú osobu ako páchateľa trestného činu uvedeného v obžalobe. K routeru D. R., ktorý\n\n\tnebol špeciálne zabezpečený sa mohol pripojiť ktokoľvek.\n\n\tNa otázku obhajcu, či v dobe od 16.12.2010 do 24.2.2011 došlo ku komunikácii medzi zaisteným\n\n\tpočítačom a serverom „ATLANTIS“, ktorej výsledkom bolo zdieľanie multimediálnych súborov, sa\n\n\tznalec nemohol jednoznačne vyjadriť. Ďalej dodal, že nie je možné určiť, či multimediálne súbory\n\n\tnájdené v počítači vo formátoch .mp3, .wma, .avi, .mpeg, .ogg boli chránené. Znalec sa vedel vyjadriť\n\n\tiba k počtu a objemu takých súborov, nie však k ich obsahu a k typu súboru. Zdôraznil, že na internete\n\n\tje veľa multimediálneho obsahu legálne šíreného, ktorý obsahuje uvedenú príponu.\n\n\tZnalec potvrdil, že na počítači, ktorý obžalovaný vydal, bola zaznamenaná aplikácia programu Strong\n\n\tDC++, ktorú nie je nutné inštalovať do systému. Pripustil, že táto aplikácia Strong DC++ sa mohla\n\n\tnainštalovať do počítača aj bez vedomia užívateľa, aj keď sa s tým v praxi nestretol.\n\n\tV tejto aplikácii muselo byť ručne nastavené užívateľom programu Strong DC++ miesto, v ktorom sa\n\n\tnachádzajú súbory s multimediálnym obsahom určené na zdieľanie. Používateľ aplikácie Strong DC++\n\n\tje schopný ovplyvniť, aké súbory sa budú prostredníctvom tejto aplikácie ďalej šíriť za predpokladu, že\n\n\tnastaví veľkosť zdieľanej zložky iba v minimálnom rozsahu dát, ak to vyžaduje server, na ktorý sa\n\n\tpripája. Toto je však už zásah smerujúci k tomu, aby sa server vyžadujúci zdieľanie multimediálnych\n\n\tsúborov oklamal. Server vyžaduje veľkosť zložky, z ktorej sa poskytuje zdieľaný obsah. Čo tvorí obsah\n\n\tzdieľaných súborov nie je podstatné.\n\n\tNa otázku, kedy aplikácia Strong DC++ bola na počítači zaisteného obžalovanému nainštalovaná sa\n\n\tznalec vyjadriť nevedel.\n\n\tV závere svojho vystúpenia pred súdom znalec Ing. S. Gajdoš zdôraznil, že údaje poskytnuté\n\n\tpoškodenou spoločnosťou M. O. M. republika nie je možné použiť ako dôkaz, že D. R. spáchal skutok,\n\n\tpre ktorý bol obvinený.\n\n\tPodľa záverov znalca Ing. Romana Gajdoša, dá sa preukázať iba to, že medzi zariadením s IP\n\n\tadresou, ktorá bola poskytnutá D. R. poskytovateľom internetových služieb (Slovak Telekom, a.s.),\n\n\tdošlo ku spojeniu so serverom „ATLANTIS“, na ktorom bol evidovaný zoznam zdieľaných\n\n\tmultimediálnych súborov z počítača, ktorý bol vydaný D. R.. Znalec zároveň potvrdil, že k prenosu\n\n\tsúborov v skutočnosti nemuselo dôjsť. Poškodená organizácia v rámci svojej činnosti zistila len veľkosť\n\n\tzdieľanej zložky spolu s názvami súborov, ktoré sa v tejto zložke nachádzali.\n\n\tK výpovedi svedka O.. H. T., že od osoby vystupujúcej pod prezývkou DoDo si sťahoval multimediálny\n\n\tsúbor (album 50 Cent), ktorý bol uvedený v jeho zdieľaných priečinkoch znalec zdôraznil, že v\n\n\tskutočnosti nedochádzalo k sťahovaniu súboru len z tohto počítača, ale z viacerých zdrojov, ktorý tento\n\n\tmultimediálny súbor mali taktiež určený na zdieľanie. Podstatou programu Strong DC++ je uľahčenie\n\n\tsťahovania, teda umožnenie sťahovania z viacerých zdrojov súčasne, teda nielen od napr.\n\n\tobžalovaného ale aj od iných užívateľov, ktorí požadovaný súbor vlastnili.\n\n\tPo vykonaní všetkých navrhovaných dôkazov prokurátor navrhol u obžalovaného uznať skutok aj vinu\n\n\tv zmysle podanej obžaloby. Poukázal pritom na výpoveď svedka O.. H. T. a znalecký posudok Ing.\n\n\tRomana Gajdoša, z ktorých je nepochybné, že osoba pod prezývkou DoDo sa dopustila trestnej\n\n\tčinnosti uvedenej vo výroku obžaloby. Ďalej poukázal na to, že pri inštalovaní programu Strong DC ++\n\n\tnemôže dôjsť k jeho náhodnému nainštalovaniu, ale že sa vyžaduje uvedomelá činnosť fyzickej osoby.\n\n\tSpôsobená škoda podľa názoru prokurátora bola dostatočne vyčíslená poškodenou organizáciou.\n\n\tVzhľadom na osobu obžalovaného, ktorý doposiaľ nebol súdom trestaný, prokurátor navrhol uloženie\n\n\ttrestu povinnej práce.\n\n\tObhajoba v záverečnej reči navrhla, aby súd oslobodil obžalovaného spod obžaloby, keďže nebolo\n\n\tpreukázané, že obžalovaný spáchal skutok, ktorý mu je kladený za vinu. Počítač, ktorý bol vydaný\n\n\tpolicajným orgánom obžalovanému nepatrí, nie je klientom spoločnosti poskytujúcej internetové\n\n\tpripojenie a nie je ani vlastníkom routera, prostredníctvom ktorého, mal byť počítač pripojený do siete\n\n\tinternet. Keďže od okamihu prevzatia doličnej veci - počítačovej zostavy čiernej farby s DVD\n\n\tnapaľovačkou do okamihu jeho vydania znalcovi za účelom znaleckého skúmania ubehla doba takmer\n\n\tdvoch dní, nebolo jednoznačne preukázané v akom stave bol počítač odňatý obžalovanému a vydaný\n\n\tznalcovi. Podľa názoru obhajoby nie je možné vylúčiť, že program Strong DC ++ mohol byť\n\n\tnainštalovaný dodatočne a že s počítačom mohlo byť manipulované do začiatku znaleckého skúmania.\n\n\tĎalej obhajoba namieta, že neboli zistené žiadne dôkazy svedčiace o tom, že práve obžalovaný O.. D.\n\n\tR. bol tou istou osobou ako osoba vystupujúca pod prezývkou DoDo, ktorá sa mala pripojiť na server\n\n\t„ATLANTIS“ s úmyslom ilegálne šíriť obsah chránený autorským právom. Pritom obhajoba poukázala\n\n\tna výpoveď znalca, ktorý potvrdil, že počítač nebol žiadnym spôsobom chránený na úrovni operačného\n\n\tsystému menom a heslom, mohol ho zapnúť ktokoľvek. Taktiež nebol špeciálne chránený ani Wi-Fi\n\n\trouter, cez ktorý sa pripájal počítač do internetu prostredníctvom poskytovateľa internetových služieb\n\n\tspoločnosti Slovak Telekom, a.s. Zistená IP adresa routera bola poskytovateľom spoločnosti Slovak\n\n\tTelekom, a.s pridelená routeru užívateľa D. R., iba dňa 23.2.2011.\n\n\tTaktiež nebolo preukázané, aby multimediálny obsah, ktorý bol zistený na počítači zaisteného\n\n\tobžalovanému, bol aj v skutočnosti šírený, keďže na serveri „ATLANTIS“ bol uvedený iba zoznam\n\n\tmultimediálnych diel a veľkosť priečinku určeného na zdieľanie. Obhajoba poukázala na výpoveď\n\n\tzástupcu poškodenej organizácie, ktorý vo svojej výpovedi pred súdom nevedel špecifikovať výšku\n\n\tspôsobenej škody, a preto s uplatneným nárokom špecifikovaným v prípravnom konaní súhlasiť nie je\n\n\tmožné.\n\n\n\n\tObžalovaný O.. D. R. zotrval na svojom vyhlásení, že sa cíti byť v tejto veci nevinný. Zdôraznil, že\n\n\tnemal úmysel šíriť diela s multimediálnym obsahom.\n\n\tPo vyhodnotení vykonaných dôkazov súd dospel k záveru, že nebolo bez akýchkoľvek pochybností\n\n\tpreukázané, že O.. D. R. spáchal skutok, z ktorého bol obžalovaný.\n\n\tPrečinu porušovania autorského práva podľa § 283 ods. 1, písm. a), písm. d) Trestného zákona sa\n\n\tdopustí ten, kto neoprávnene zasiahne do zákonom chránených práv k dielu, umeleckému výkonu,\n\n\tzvukovému záznamu alebo zvukovo-obrazovému záznamu, rozhlasovému vysielaniu alebo\n\n\ttelevíznemu vysielaniu alebo databáze, spôsobí väčšiu škodu a čin spácha prostredníctvom\n\n\tpočítačového systému.\n\n\tZ hľadiska subjektívnej stránky sa vyžaduje preukázať, že páchateľ konal úmyselne.\n\n\tV prejednávanom prípade je preukázané iba to, že osoba vystupujúca pod prezývkou DoDo zverejnila\n\n\tzoznam súborov, ktoré mohli obsahovať zvukové, alebo zvukovo-obrazové záznamy diel chránených\n\n\tautorskými právami. Na zozname sa nachádzal aj súbor \"50 Cent - 2003\", obsahujúci hudobné skladby\n\n\t- diela chránené autorským zákonom, avšak tento bol vytvorený (stiahnutý) dňa 16.12.2010. Keďže\n\n\tvykonaným dokazovaním nebol stotožnený užívateľ IP adresy technického koncového zariadenia ku\n\n\tdňu 16.12.2010, je bezvýznamné zamýšľať sa, či páchateľom konania uvedeného v obžalobe mohol\n\n\tbyť obžalovaný.\n\n\tPodstatný je deň 23.2.2011, kedy ako užívateľ dynamickej IP adresy pridelenej spoločnosťou Slovak\n\n\tTelekom, a.s. Bratislava bol stotožnený router patriaci D. R. - otcovi obžalovaného. V tom čase sa v\n\n\tzdieľanej zložke malo nachádzať 54,41 GB súborov s multimediálnym obsahom. Či súbory uvedené v\n\n\tzozname vytvoreného zo zdieľanej zložky skutočne obsahovali aj diela chránené autorskými právami\n\n\tpreukázané nebolo. Svedok O.. H. T. zároveň potvrdil, že užívateľ s prezývkou DoDo bol toho dňa\n\n\tneaktívny, pretože v zložke na zdieľanie súborov určenej programom StrongDC++ nedošlo k žiadnemu\n\n\tprenosu dát svedčiacich a teda aj k poskytovaniu diel chránených autorskými právami.\n\n\tZnaleckým dokazovaním bolo preukázané, že operačný systém počítača vydaného obžalovaným, ani\n\n\tbezdrôtový router, prostredníctvom ktorého sa domácnosť D. R. pripájala k internetu, neboli chránené\n\n\tani žiadnym spôsobom zabezpečené. Znamená to, že na internet sa mohol pripojiť ktokoľvek, kto bol\n\n\tprostredníctvom svojho Wi-Fi zariadenia v dosahu spínaného routera. Ktokoľvek sa teda mohol\n\n\ttrestného činu uvedeného v obžalobe dopustiť.\n\n\tObžalovaný spáchanie trestného činu poprel. Či sa žalovaného skutku mohli dopustiť aj iné osoby,\n\n\tktoré obžalovaný označil, nebolo predmetom dokazovania. Dôkazy svedčiace o tom, aby osoba\n\n\tvystupujúca na Hub-e „ATLANTIS“ bola totožná s osobou obžalovaného zistené neboli.\n\n\tPodľa § 285 písm. c) Trestného poriadku súd oslobodí obžalovaného spod obžaloby, ak nebolo\n\n\tdokázané, že skutok spáchal obžalovaný.\n\n\tZa daných okolností nebolo preukázané, aby sa obžalovaný dopustil skutku, zo spáchania ktorého bol\n\n\tobžalovaný. Preto bol súd povinný podľa § 285 písm. c) Trestného poriadku obžalovaného spod\n\n\tobžaloby oslobodiť.\n\n\tKeďže obžalovaný bol spod obžaloby oslobodený, podľa § 288 ods. 3 Trestného poriadku súd odkázal\n\n\tpoškodeného s nárokom na náhradu škody na konanie o občianskoprávnych veciach.\n\n\n\n\tPoučenie:\n\n\n\n\n\n\tProti rozsudku je prípustné odvolanie, ktoré možno podať do 15 dní od jeho oznámenia na Okresnom\n\n\tsúde Košice II. Oznámením rozsudku je jeho vyhlásenie v prítomnosti toho, komu treba rozsudok\n\n\tdoručiť. Ak sa rozsudok vyhlásil v neprítomnosti takejto osoby, oznámením je až doručenie rozsudku.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}