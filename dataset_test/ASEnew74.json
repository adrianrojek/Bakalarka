{"sud_guid": "", "sud_typ": "", "sud_nazov": "Krajský súd Prešov", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6To/34/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Prešov\n\nSpisová značka:                      6To/34/2018\n\nIdentifikačné číslo súdneho spisu:   8118011159\n\nDátum vydania rozhodnutia:           28. 08. 2018\n\nMeno a priezvisko sudcu, VSÚ:        JUDr. Emil Dubňanský\n\nECLI:                                ECLI:SK:KSPO:2018:8118011159.1\n\n\n\n\n\n\tUznesenie\n\n\n\n\tKrajský súd v Prešove v senáte zloženom z predsedu senátu JUDr. Emila Dubňanského a sudcov JUDr.\n\n\tJaroslava Bugeľa a JUDr. Petra Farkaša na neverejnom zasadnutí konanom dňa 28. augusta 2018, v\n\n\ttrestnej veci obž. ml. S. H., pre prečin rozširovania detskej pornografie podľa § 369 ods. 1 Tr. zákona\n\n\ta iné, o sťažnosti okresného prokurátora proti uzneseniu Okresného súdu Prešov sp. zn. 3T/25/2018\n\n\tzo dňa 29. júna 2018, takto\n\n\n\n\trozhodol:\n\n\n\n\n\n\tPodľa § 193 ods. 1 písm. c/ Tr. poriadku z a m i e t a sťažnosť prokurátora.\n\n\n\n\todôvodnenie:\n\n\n\n\n\n\tSamosudca Okresného súdu Prešov uznesením sp. zn. 3T/25/2018 zo dňa 29. júna 2018 podľa §\n\n\t331 ods. 1 písm. b/ Tr. poriadku odmietol návrh dohody o vine a treste, ktorú uzatvorili dňa 14.06.2018\n\n\tprokurátorka Okresnej prokuratúry Prešov na strane jednej a obv. ml. S. H., nar. XX.XX.XXXX v K.,\n\n\ttrvalo bývajúci: G. XXX, okr. N., na strane druhej, pretože navrhovaná dohoda o vine a treste je zrejme\n\n\tneprimeraná.\n\n\n\n\n\n\tProti tomuto uzneseniu v zákonom stanovenej lehote podal sťažnosť okresný prokurátor, v ktorej uvádza,\n\n\tže sa nestotožňuje s rozhodnutím súdu. Obvinenému bol ukladaný trest za dva spáchané trestné činy,\n\n\tktoré sú definované ako prečiny, avšak je ich potrebné považovať za závažné, keďže obeťami trestnej\n\n\tčinnosti detskej pornografie sú deti. Obvinený síce fotku sám nevyhotovil, verejne ju nezdieľal a v rámci\n\n\tsrandy ju poslal iba jednému známemu, avšak uvedené skutočnosti nie je možné zľahčovať. Obvinený\n\n\tsi uvedenú fotku vyhľadal na internete a následne inej osobe odoslal. Aj keď je obvinený hodnotený\n\n\tpriaznivo a doposiaľ sa nedopustil protiprávneho konania, je vhodné pre dostatočné naplnenie účelu\n\n\ttrestu vo vzťahu k predchádzaniu ďalšej protiprávnej činnosti a ochrane spoločnosti na obvineného\n\n\tpôsobiť prejednaním veci na súde a uloženiu mierneho trestu nespojeného s výkonom trestu. K námietke\n\n\tsúdu ohľadne neuvedenia skutočnosti v návrhu dohody o vine a treste, že malo ísť o fotografiu s\n\n\tobsahom detskej pornografie, na rozdiel od uznesenia o vznesení obvinenia, uvádza, že konanie bolo\n\n\tvedené pre vyššie uvedené trestné činy a pri uzatváraní dohody došlo k pisárskej chybe, keď pri\n\n\topisovaní skutku bol vynechaný jeden riadok, čo však nebráni tomu, aby takýto nedostatok v písaní\n\n\tnemohol byť odstránený priamo pri prejednaní veci pred súdom modifikáciou dohody a doplnením\n\n\tuvedeného údaju do dohody. Navrhol zrušiť napadnuté uznesenie a okresnému súdu prikázať vo veci\n\n\topätovne konať a rozhodnúť.\n\n\n\n\tK odvolaniu prokurátora sa vyjadril obhajca obžalovaného, ktorý sa stotožnil s dôvodmi napadnutého\n\n\tuznesenia. Okresný súd komplexne vyhodnotil nielen konanie obžalovaného ako jeho následky, ale aj\n\n\tosobu mladistvého v príčinnej súvislosti s ust. § 97 Tr. zákona. Má za to, že súdom konštatované inštitúty\n\n\tpodmienečného zastavenia trestného stíhania, resp. zmieru spĺňajú výchovný účel, sociálnu integráciu\n\n\ta reintegráciu obvineného. Navrhol sťažnosť prokurátora ako nedôvodnú zamietnuť.\n\n\tKrajský súd na základe tejto sťažnosti preskúmal podľa § 192 ods. 1 Tr. poriadku správnosť výrokov\n\n\tnapadnutého uznesenia, proti ktorým sťažovateľ podal sťažnosť a konanie predchádzajúce týmto\n\n\tvýrokom napadnutého uznesenia a zistil, že sťažnosť podala oprávnená osoba - okresný prokurátor, a\n\n\tto včas, táto je však nedôvodná.\n\n\n\n\tOkresný súd v odôvodnení svojho rozhodnutia, ktorým odmietol návrh dohody o vine a treste, mimo\n\n\tiného uvádza, že vzhľadom na spôsob spáchania činu a osobu obvineného je dohodnutý trest\n\n\tneprimerane prísny a nepotrebný pre nápravu páchateľa. Konštatuje, že prípravné konanie bolo\n\n\tvykonané v súlade so zákonom a prvostupňový súd nezistil žiadne závažné procesné chyby ani\n\n\tporušenia práva obvineného na obhajobu. V danom prípade je obvinenému S. H. kladené za vinu to,\n\n\tže mal prostredníctvom internetovej siete si zadovážiť a následne inému používateľovi sociálnej siete\n\n\tFacebook cez aplikáciu Messenger odoslať fotografiu. Okresný súd poukázal na tú skutočnosť, že z\n\n\ttakto formulovaného skutku nevyplýva, v čom má spočívať trestnosť konania obvineného, keďže na\n\n\trozdiel od uznesenia o vznesení obvinenia, skutok v návrhu dohody neobsahuje podstatnú skutočnosť,\n\n\ta to, že malo ísť o fotografiu s obsahom detskej pornografie. Vychádzajúc zo zabezpečených dôkazov\n\n\tmal samosudca za to, že pri dôkladnejšom aplikovaní ust. § 97 Tr. zákona na osobu obvineného, ako túto\n\n\tpodrobne popísala znalkyňa z odboru psychológie, a prejednávaný prípad (zdieľanie jedinej fotografie\n\n\ts jedným človekom bez zistenia deformácie sexuálneho vývoja obvineného, resp. deviantnej sexuálnej\n\n\tmotivácie jeho skutku) by sa javil, ako omnoho vhodnejší spôsob pôsobenia na obvineného inštitút\n\n\tpodmienečného zastavenia trestného stíhania (§ 216 Tr. poriadku), resp. zmieru (§ 220 Tr. poriadku).\n\n\n\n\tAko vyplýva z obsahu spisu Okresného súdu Prešov sp. zn. 3T/25/2018, tomuto súdu bol dňa 18.06.2018\n\n\tdoručený návrh na schválenie dohody o vine a treste spísanej na Okresnej prokuratúre Prešov dňa\n\n\t14.06.2018 v prítomnosti prokurátorky okresnej prokuratúry, ml. obvineného, jeho zákonného zástupcu,\n\n\tobhajcu a zástupcu ÚPSVaR Prešov. Predmetom tejto dohody je skutočnosť, že obvinený ml. S. H. sa\n\n\tuznáva za vinného, že\n\n\n\n\tv presne nezistenom čase, z presne nestotožneného zdroja na internete si zadovážil a dňa 19.06.2017\n\n\tv čase o 11:10:14 h UTC (koordinovaný svetový čas) prostredníctvom svojho mobilného telefónu\n\n\tpripojeného na internet v Prešove na Ul. Plzenskej z IP adresy XXX.XX.XX.XX poskytovateľa\n\n\tinternetového pripojenia P. U. U. P. Y. of H., G. X, K., cez aplikáciu Messenger sociálnej siete Facebook,\n\n\tkde bol prihlásený pod užívateľským menom S. H. - junior odoslal inému doposiaľ nestotožnenému\n\n\tužívateľovi sociálnej siete Facebook jednu digitálnu fotografiu,\n\n\n\n\tčím spáchal prečin rozširovania detskej pornografie podľa § 369 ods. 1 Tr. zákona v súbehu s prečinom\n\n\tprechovávania detskej pornografie a účasti na pornografickom predstavení podľa § 370 ods. 1 Tr. zákona\n\n\ta za to mu mal byť uložený podľa § 369 ods. 1 Tr. zákona za použitia § 117 ods. 1 Tr. zákona, § 41\n\n\tods. 1 Tr. zákona, § 39 ods. 2 písm. d), ods. 4 Tr. zákona, § 36 písm. j), l), § 37 písm. h) Tr. zákona, §\n\n\t38 ods. 3 Tr. zákona úhrnný trest odňatia slobody v trvaní štyroch mesiacov s podmienečným odkladom\n\n\tjeho výkonu na skúšobnú dobu osemnástich mesiacov.\n\n\n\n\tZ obsahu trestného spisu vyplýva, že prípravné konanie bolo vykonané zákonným spôsobom. Obvinený\n\n\tsa po vznesení obvinenia priznal v celom rozsahu ku skutku kladenému mu za vinu a svoje konanie\n\n\toľutoval. Priznanie obvineného potvrdzujú aj v trestnom spise nachádzajúce sa listinné dôkazy. Z\n\n\todpisu z registra trestov a evidencie priestupkov vyplýva, že obvinený nebol doposiaľ súdne trestaný\n\n\ta priestupkovo postihnutý.\n\n\n\n\tPodľa § 331 ods. 1 písm. b/ Tr. poriadku návrh dohody o vine a treste na súde preskúma predseda senátu\n\n\ta podľa jeho obsahu a podľa obsahu spisu návrh dohody o vine a treste odmietne, ak zistí závažné\n\n\tporušenie procesných predpisov, najmä porušenie práva na obhajobu alebo ak navrhovaná dohoda o\n\n\tvine a treste je zrejme neprimeraná.\n\n\n\n\tPodľa § 232 ods. 1 Tr. poriadku ak výsledky vyšetrovania alebo skráteného vyšetrovania dostatočne\n\n\todôvodňujú záver, že skutok je trestným činom a spáchal ho obvinený, ktorý sa k spáchaniu skutku\n\n\tpriznal, uznal vinu a dôkazy nasvedčujú pravdivosti jeho priznania, môže prokurátor začať konanie o\n\n\tdohode o vine a treste na podnet obvineného alebo bez takého podnetu.\n\n\tPodľa názoru sťažnostného súdu, pojmy „primeranosť a spravodlivosť dohody o vine a treste“,\n\n\tobsiahnuté v ustanoveniach § 331 ods. 1 písm. b/, ods. 2, 3, § 334 ods. 2 Tr. poriadku je potrebné\n\n\tvykladať s ohľadom na súlad medzi priznaním sa obvineného a obsahom dôkazov obsiahnutých v\n\n\ttrestnom spise, z nich plynúce skutkové zistenia, okolnosti prípadu a možnosti nápravy a prevýchovy\n\n\tobvineného, ktoré majú zásadný vplyv na právnu kvalifikáciu skutkovej vety a na uloženie sankcií, pričom\n\n\tje potrebné postupovať v zmysle zásad pre ukladania trestov uvedených v ust. § 34 a nasl. Tr. zákona.\n\n\tPodstatou dohody o vine a treste je uzavretie obojstranne výhodnej dohody medzi prokurátorom na\n\n\tjednej strane a obvineným na strane druhej, pričom takáto dohoda podlieha schváleniu súdu, ktorý\n\n\tje však povinný preskúmať výhodnosť takejto dohody z pohľadu jej primeranosti a spravodlivosti so\n\n\tzreteľom na individuálnu a generálnu prevenciu, ako aj na jej výchovný vplyv smerom k páchateľovi.\n\n\tProkurátor v rámci konania o dohode o vine a treste je povinný pri určovaní druhu a výmery trestu\n\n\tprihliadnuť na konkrétne okolnosti trestného činu, vrátane priťažujúcich a poľahčujúcich okolností,\n\n\tosobné pomery páchateľa a k možnostiam jeho sociálnej reintegrácie.\n\n\n\n\tPodľa § 232 ods. 8 písm. b) Tr. zákona, dohoda o vine a treste obsahuje opis skutku s uvedením miesta,\n\n\tčasu, prípadne iných okolností, za ktorých k nemu došlo tak, aby skutok nemohol byť zamenený s iným\n\n\tskutkom, právnu kvalifikáciu trestného činu, ktorý bol skutkom spáchaný, a to aj s uvedením príslušného\n\n\tustanovenia Trestného zákona.\n\n\n\n\tPodľa § 334 ods. 1 Tr. zákona, súd môže rozhodovať len o skutku, jeho právnej kvalifikácii, primeranosti\n\n\ttrestu, ochrannom opatrení vo vzťahu k obvinenému, ako aj o výroku na náhradu škody v rozsahu\n\n\tuvedenom v návrhu na dohodu o vine a treste, ak obvinený odpovedal na všetky otázky „áno“.\n\n\n\n\tV prvom rade krajský súd po preskúmaní predloženého spisového materiálu konštatuje, v zhode s\n\n\tnázorom okresného súdu, že skutok tak, ako bol vymedzený pri uzatváraní dohody o vine a treste\n\n\tna okresnej prokuratúre a ako je aj uvedený v predloženom návrhu na schválenie dohody o vine a\n\n\ttreste súdu prvého stupňa nevykazuje základné náležitosti skutkových podstát trestných činov kladených\n\n\tobvinenému za vinu. Po dôkladnejšej analýze skutkovej vety je možné uviesť, že skutkový dej, ako je\n\n\tpopísaný v návrhu dohody, nevykazuje obligatórne náležitosti žiadneho trestného činu uvedeného v\n\n\tosobitnej časti Trestného zákona, a teda nepripadá do úvahy za takto vymedzený skutok ani akákoľvek\n\n\ttrestnoprávna zodpovednosť obv. ml. S. H.. Už táto samotná skutočnosť predstavuje takú prekážku,\n\n\tpre ktorú je potrebné odmietnuť podaný návrh na schválenie dohody o vine a treste. Nemožno celkom\n\n\tsúhlasiť s názorom prokurátora, že k odstráneniu vytýkaného nedostatku môže dôjsť na verejnom\n\n\tzasadnutí len doplnením údajov. Síce takýto postup by bol možný, avšak podľa názoru sťažnostného\n\n\tsúdu, keďže dochádza k podstatnej zmene skutkových okolností, je potrebné uzatvoriť novú dohodou o\n\n\tvine a treste za účasti všetkých procesných strán, pričom sa nemožno so stopercentnou istotou spoliehať\n\n\tna to, že všetky procesné strany budú prítomné na verejnom zasadnutí a k uzatvoreniu novej dohody\n\n\ttam aj dôjde.\n\n\n\n\tOkresný súd v odôvodnení svojho uznesenia zároveň presvedčivým spôsobom uviedol, z akých dôvodov\n\n\tdohodnutý trest v súčasnom návrhu sa javí byť neprimeraným. S týmto odôvodnením sa stotožnil aj\n\n\todvolací súd a v celom rozsahu naň odkazuje. Ako to vyplýva z citovaných ustanovení, dohodnutý\n\n\ttrest musí zodpovedať zákonným kritériám určeným pre ukladanie trestov. Zo znaleckého posudku\n\n\tznalkyne S.. M. P. z odboru psychológia pritom vyplýva, že obvinený je nezrelá osobnosť, vo vývine,\n\n\tmenej sociálne zrelá, pričom neboli u obvineného zistené žiadne deformácie jeho sexuálneho vývoja.\n\n\tNajpravdepodobnejšia motivácia jeho činu vyplýva z osobnostnej štruktúry obvineného, ktorá je extra\n\n\tintroverzívna a zo stupňa psychosexuálneho vývoja je zvýšená potreba zdieľať sa so sexuálnymi\n\n\tpredstavami. Obvinený je v sociálnej oblasti nezrelý a aj spôsob jeho konania bol neadekvátny a nezrelý.\n\n\tNa základe osobnostných, kognitívnych a sociálnych faktorov predpokladá, že riziko protispoločenského\n\n\tkonania je malé. Obvinený svoj čin ľutuje a dostatočne sa poučil o nevhodnosti takejto komunikácie.\n\n\n\n\tAj s ohľadom na tieto skutočnosti sťažnostný súd ponecháva na zvážení príslušným orgánom, či\n\n\tuzatvorenú dohoda o vine a treste je možné považovať za primeranú, s ohľadom na osobu páchateľa.\n\n\n\n\tTo boli podstatné dôvody, pre ktoré sťažnostný súd považoval rozhodnutie okresného súdu za správne\n\n\ta zákonné a sťažnosť okresného prokurátora ako nedôvodnú zamietol v zmysle ustanovenia § 193 ods.\n\n\t1 písm. c/ Tr. poriadku.\n\n\tjednohlasne\n\n\n\n\n\n\tPoučenie:\n\n\n\n\n\n\tProti tomuto uzneseniu ďalší riadny opravný prostriedok nie je\n\n\tprípustný.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}