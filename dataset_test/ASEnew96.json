{"sud_guid": "", "sud_typ": "", "sud_nazov": "Okresný súd Topoľčany", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "3T/18/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Topoľčany\n\nSpisová značka:                      3T/18/2018\n\nIdentifikačné číslo súdneho spisu:   4618010361\n\nDátum vydania rozhodnutia:           09. 01. 2019\n\nMeno a priezvisko sudcu, VSÚ:        JUDr. Ingrid Kišacová, PhD.\n\nECLI:                                ECLI:SK:OSTO:2019:4618010361.6\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Topoľčany v senáte zloženom z predsedníčky senátu JUDr. Ingrid Kišacovej a prísediacich\n\n\tčlenov senátu Mgr. Idy Valachovej a Vlasty Rybanskej, v trestnej veci obžalovaného M. Z. pre zločin\n\n\tpodvodu podľa § 221 odsek 1, odsek 3 písmeno a) Trestného zákona a iné, na hlavnom pojednávaní\n\n\tkonanom v Topoľčanoch dňa 09. januára 2019 takto\n\n\n\n\trozhodol:\n\n\n\n\n\n\tobžalovaný\n\n\n\n\tM. Z. , narodený XX.XX.XXXX v H.,\n\n\ttrvale bytom H., J. O. XXXX/X,\n\n\ttoho času od 22.06.2018 vo väzbe v Ústave na výkon väzby\n\n\ta Ústave na výkon trestu odňatia slobody Nitra,\n\n\n\n\tje vinný , že :\n\n\n\n\t1) v presne nezistenom čase v mesiaci december 2017 v Topoľčanoch na N. ulici č. XXXX/XX v byte\n\n\tO.. H. Z., v ktorom sa oprávnene zdržiaval u starých rodičov, odcudzil zo spálne v nočnom stolíku\n\n\tuloženú platobnú kartu značky Maestro vydanú Poštovou bankou, a.s. k účtu číslo XXXXXXXXXX\n\n\tpatriacu O.. H. Z. a nakoľko poznal PIN kód, v dňoch 28.12.2017, 29.12.2017, 30.12.2017, 31.12.2017,\n\n\t01.01.2018, 02.01.2018, 03.01.2018, 20.01.2018, 05.02.2018 a 21.02.2018 v Topoľčanoch s takto\n\n\tzískanou platobnou kartou z rôznych bankomatov vykonal neoprávnené výbery v celkovej výške 8220\n\n\teur,\n\n\n\n\n\n\t2) v období od 22.02.2018 do 25.04.2018 na rôznych miestach v N. a v H. pod zámienkou výhodnej kúpy\n\n\tLED obrazovky, odkúpenia 4 koncertov \"D.\", vyplatenia dlžných odvodov za zamestnancov Z. poisťovni,\n\n\ta.s., postupne vylákal od M. B. finančnú hotovosť vo výške 34500 eur, hoci vedel, že požičané finančné\n\n\tprostriedky nebude schopný v dohodnutej výške a v dohodnutom čase vrátiť, nakoľko v tom čase mal\n\n\tďalšie dlhy a exekúcie a nemal v úmysle kúpiť LED obrazovku ani odkúpiť koncerty a taktiež vyplatiť\n\n\tdlhy za zamestnancov, nakoľko v tom čase žiadnych nemal, čím poškodenému M. B., nar. XX.XX.XXXX\n\n\tv A., bytom N., G. XXX/XX spôsobil škodu vo výške 34500 eur,\n\n\n\n\t3) dňa 18.03.2018 v presne nezistenom čase v H. na A. ulici č. X v priestoroch zimného\n\n\tštadióna, pod zámienkou inštalácie programu do počítača, zabezpečil si od vrátnika kľúč od miestnosti\n\n\tpre časomeračov, takto vylákaným kľúčom si odomkol miestnosť časomeračov a odcudzil z nej dotykový\n\n\tmonitor značky ViewSonic a počítačové zariadenie s príslušenstvom, vrátane nainštalovaného\n\n\tsoftwaru Windows 10 a softwaru TriCO manager, čím C. klubu HC H. so sídlom A. XXXX/X, H.,\n\n\tL.: XXXXXXXX spôsobil škodu vo výške 4520 eur,\n\n\n\n\t4) dňa 10.05.2018 v Topoľčanoch na parkovisku pri nákupnom centre N., na X. P.O.C., pod zámienkou\n\n\tzakúpenia reproduktorov vylákal od poškodeného A. W. finančnú hotovosť vo výške 5000 eur hoci\n\n\tvedel, že túto nepoužije na zakúpenie reproduktorov ale na iné doposiaľ nezistené účely a tiež vedel,\n\n\tže hotovosť v dohodnutej výške a v dohodnutom čase nevráti, nakoľko mal v tom čase ďalšie dlhy a\n\n\texekúcie, čím poškodenému A. W., nar. XX.XX.XXXX v A., bytom H., Z. XXXX/X spôsobil škodu vo\n\n\tvýške 5000 eur,\n\n\n\n\t5) dňa 10.05.2018 v H. na N. ulici č. XXXX/XX prevzal od konateľa spoločnosti dB Y. s.r.o.\n\n\tR. XX N. Z. 6 kusov boxov techniky dB H. DVA T12 s príslušenstvom - 2 kusmi pripojovacích a 4\n\n\tkusmi prepojovacích káblov v troch prepravných obaloch case-och značky Adam Hall, ktoré zariadenie\n\n\tsi prenajala spoločnosť T. v ktorej bol obžalovaný M. Z. jediným konateľom, keď si vyššie uvedenú\n\n\ttechniku prenajal na obdobie od 10.05.2018 do 14.05.2018 za sumu 880 eur a následne požiadal\n\n\to predĺženie prenájmu od 15.05.2018 do 29.05.2018 za sumu 960 eur, pričom prenajatú techniku v\n\n\thodnote 16986 eur dňa 11.05.2018 založil u spoločnosti C. s.r.o. O. XXXX/X R. za finančnú hotovosť\n\n\tvo výške 1500 eur, čím poškodenej spoločnosti dB Y., s.r.o. R. XX, XXX XX N., L.: XXXXXXXX spôsobil\n\n\tškodu vo výške 16986 eur,\n\n\n\n\t6) v dňoch 29.05.2018 a 30.05.2018 si v Nitre, v spoločnosti A. A. SK s.r.o. prenajal profesionálnu\n\n\ttechniku - fotoaparát značky\n\n\tCanon\n\n 5D EOS MARK IV výrobné číslo 053053002686 s príslušenstvom\n\n\t- 2 kusy batéria, nabíjačka značky\n\n\tCanon\n\n a brašňa s objektívom značky\n\n\tCanon\n\n 16-35 mm F/4L\n\n\tIS USM výrobné číslo 2100002144 a fotoaparát značky Sony a7 Mark III, výrobné číslo 3774489 s\n\n\tpríslušenstvom - 2 kusy batéria, nabíjačka Sony a brašňa a objektívom BATIS 25 mm F/2 výrobné číslo\n\n\t60014665 na obdobie od 29.05.2018 do 02.06.2018, pričom túto techniku v hodnote 6054 eur\n\n\tpredal v presne nezistený deň koncom mesiaca máj 2018 v H. W. H. za sumu 2800 eur, čím poškodenej\n\n\tspoločnosti A. A. Sk, s.r.o. A. XXXX/X, D., L.: XXXXXXXX spôsobil škodu vo výške 6054 eur,\n\n\n\n\tteda :\n\n\n\n\tv bode 1) rozsudku\n\n\tneoprávnene si obstaral platobný prostriedok a tento použil,\n\n\n\n\tv bodoch 2) a 4) rozsudku\n\n\tna škodu cudzieho majetku seba obohatil tým, že uviedol niekoho do omylu a spôsobil tak na cudzom\n\n\tmajetku značnú škodu,\n\n\n\n\tv bode 3) rozsudku\n\n\tprisvojil si cudziu vec tým, že sa jej zmocnil, spôsobil tak väčšiu škodu a čin spáchal závažnejším\n\n\tspôsobom konania - vlámaním,\n\n\n\n\tv bodoch 5) a 6) rozsudku\n\n\tprisvojil si cudziu vec, ktorá mu bola zverená a spôsobil tak na cudzom majetku väčšiu škodu,\n\n\n\n\ttým spáchal :\n\n\n\n\tv bode 1) rozsudku\n\n\tprečin neoprávneného vyrobenia a používania platobného prostriedku, elektronických peňazí alebo inej\n\n\tplatobnej karty podľa § 219 odsek 1 Trestného zákona,\n\n\n\n\tv bodoch 2) a 4) rozsudku\n\n\tzločin podvodu podľa § 221 odsek 1, odsek 3 písmeno a) Trestného zákona,\n\n\n\n\tv bode 3) rozsudku\n\n\tzločin krádeže podľa § 212 odsek 1, odsek 4 písmeno b) Trestného zákona s poukazom na § 138\n\n\tpísmeno e) Trestného zákona,\n\n\n\n\tv bodoch 5) a 6) rozsudku\n\n\tprečin sprenevery podľa § 213 odsek 1, odsek 2 písmeno a) Trestného zákona.\n\n\tZa to mu ukladá :\n\n\n\n\tPodľa § 221 odsek 3 Trestného zákona, za zistenej poľahčujúcej okolnosti podľa § 36 písmeno l)\n\n\tTrestného zákona, zistenej priťažujúcej okolnosti podľa § 37 písmeno h) Trestného zákona, postupom\n\n\tpodľa § 38 odsek 2 Trestného zákona, § 41 odsek 1 Trestného zákona, § 41 odsek 2 Trestného zákona,\n\n\túhrnný trest odňatia slobody vo výmere 5 (päť) rokov.\n\n\n\n\tPodľa § 48 odsek 2 písmeno a) Trestného zákona obžalovaného na výkon trestu odňatia slobody\n\n\tzaraďuje do ústavu na výkon trestu odňatia slobody s minimálnym stupňom stráženia.\n\n\n\n\tPodľa § 287 odsek 1 Trestného poriadku povinnosť nahradiť spôsobenú škodu poškodeným M. B., nar.\n\n\tXX.XX.XXXX v A., trvale bytom N., G. XXX/XX v sume 31 500 (tridsaťjedentisíc päťsto) eur, A. W.,\n\n\tnar. XX.XX.XXXX v A., trvale bytom H., Z. XXXX/X v sume 5000 (päťtisíc) eur, poškodenému C. klubu\n\n\tHC H. so sídlom A. XXXX/X H., L.: XXXXXXXX v sume 4520 (štyritisícpäťstodvadsať) eur, poškodenej\n\n\tspoločnosti A. A. Sk, s.r.o., A. XXXX/X D., L.: XXXXXXXX v sume 6054 (šesťtisíc päťdesiatštyri) eur.\n\n\n\n\tPodľa § 288 odsek 1 Trestného poriadku poškodenú spoločnosť db Y., s.r.o. R. XX, XXX XX N., L.:\n\n\tXXXXXXXX s nárokom na náhradu škody odkazuje na civilný proces.\n\n\n\n\tPodľa § 288 odsek 2 Trestného poriadku poškodenú spoločnosť A. A. so zvyškom nároku na náhradu\n\n\tškody odkazuje na civilný proces.\n\n\n\n\todôvodnenie:\n\n\n\n\n\n\tOkresný súd Topoľčany na základe obžaloby prejednal trestnú vec obžalovaného M. Z.. Obžalovaný na\n\n\thlavnom pojednávaní vyhlásil, že je vinný zo spáchania skutkov pod bodmi 1), 3), 4), 5), 6) obžaloby a\n\n\tzo spáchania skutku pod bodom 2) je nevinný.\n\n\tSúd prijal vyhlásenie obžalovaného a vykonal dokazovania ohľadne výroku o vine ku skutku\n\n\tpod bodom 2) a 4) obžaloby a výrokom o treste, ochrannom opatrení a náhrade škody výsluchmi\n\n\tobžalovaného, svedka-poškodeného M. B., prečítaním svedeckých výpovedí poškodeného A. W.,\n\n\tsvedka L.. A. W., O.. H. Z., O.. S. Z., M. H., prečítaním znaleckého posudku z odboru zdravotníctvo a\n\n\tfarmácia, odvetvie psychiatria a listinných dôkazov.\n\n\n\n\tObžalovaný M. Z. ku skutku pod bodom 2) uviedol, že od februára do konca apríla 2018 si od\n\n\tpoškodeného M. B. požičal postupne finančné prostriedky 34500 eur. Pôžičku žiadal na podnikateľské\n\n\túčely, uzatvoril s poškodeným zmluvy o pôžičke, podpisy overili na matrike. V zmluvách mali uvedené\n\n\tlehoty vrátenia finančných prostriedkov, kde boli sumy navýšené o dohodnutú čiastku, avšak reálne si\n\n\tpožičal 34500 eur. Poškodenému doposiaľ vrátil 3000 alebo 3500 eur, v hotovosti i prevodom. Skutočný\n\n\túčel, na ktorý si peniaze požičal uviesť odmietol, poškodenému však uviedol, že si peniaze požičiava na\n\n\tzakúpenie LED obrazovky, vyplatenie podlžnosti sociálnej poisťovni za zamestnancov, zakúpenie\n\n\tkoncertov Nedvědovci, ktoré však nerealizoval. Keď ho poškodený vyzýval na vrátenie peňazí, uvádzal\n\n\tmu rôzne výhovorky, zadal za internetbanking prevodné príkazy, ktoré neboli realizované. Počas doby,\n\n\tkeď si požičiaval peniaze od poškodeného, mal záväzky aj voči iným osobám, M. G., iné\n\n\texekučné zrážky, pre ktoré mal zablokované účty. Okrem toho mal záväzok aj voči Y. G..\n\n\tNa hlavnom pojednávaní konanom dňa 09.01.2019 uviedol, že spáchanie skutku tak, ako je uvedené\n\n\tv obžalobe, priznáva.\n\n\n\n\tKu skutku pod bodom 4) na hlavnom pojednávaní uviedol, že priznáva jeho spáchanie tak, ako je\n\n\tuvedené v obžalobe. Z výpovede z prípravného konania, ktorá bola na hlavnom pojednávaní prečítaná\n\n\tvyplýva, že obžalovaný požiadal poškodeného A. o pôžičku v sume 3000 eur, ktorá bola navýšená o 2000\n\n\teur. Pripravil zmluvu o pôžičke dňa 10.05.2018, poškodený mu v motorovom vozidle odovzdal hotovosť\n\n\t3000 eur a na zmluve uviedol sumu 5000 eur, ktorú sa zaviazal poškodenému vrátiť. Pôžičku mal vrátiť\n\n\tdo 01.06.2018, neskôr sa s otcom poškodeného dohodli na predĺžení lehoty splatnosti na 06.06.2018.\n\n\tSnažil sa oddialiť čas vrátenia peňazí. Ako dôvod pôžičky poškodenému uviedol nákup reproduktorov.\n\n\tK prečítanej výpovedi obžalovaný uviedol, že priznáva spáchanie skutku podľa obžaloby, od\n\n\tpoškodeného si požičal sumu 5000 eur.\n\n\n\n\tSvedok-poškodený M. B. ku skutku pod bodom 2) vypovedal, že sa spriatelil s obžalovaným, ktorý ho\n\n\tpožiadal o pôžičku najskôr 1000 eur s tým, že mu vráti 1200 eur, čo dodržal. Potom ho žiadal o ďalšiu\n\n\tpôžičku 1000 eur a následne o 15000 eur na zakúpenie LED obrazovky za výhodnú cenu od O. of fun N.\n\n\tN.. Obžalovaný mi povedal, že má zmluvu s H., chodí mu na účet mesačne 22000 eur a poslal mu výpis\n\n\tz účtu, na ktorom bola tá suma uvedená. Tiež mu obžalovaný uviedol, že vlastní 7 áut, ktoré by predal,\n\n\taby mu pôžičku vrátil, keby niečo nevyšlo. Obžalovaný potreboval peniaze veľmi rýchlo. Peniaze na\n\n\tpôžičku pre obžalovaného si požičal od pani S., vybral ich z účtu a odovzdal v hotovosti v Topoľčanoch\n\n\tvo vozidle obžalovanému. Vo februári 2018 ho obžalovaný žiadal o pôžičku 7500 eur, že mu\n\n\tvráti 8200 eur na zakúpenie koncertov „D.“ s tým, že podľa výsledku predaja sa o zisk podelia. Z tohto\n\n\tdôvodu si vybavil spotrebný úver 12000 eur dňa 01.03.2018, odovzdal obžalovanému 6500 eur s tým,\n\n\tže mu zostal dlžný druhú pôžičku 1000 eur. Obžalovaný mu mal vrátiť do 30.04.2018 8200 eur, peniaze\n\n\tmu odovzdal v kaviarni v Bošanoch. O pár dní mu obžalovaný doniesol originál zmluvy s manažérom\n\n\tskupiny D., na ktorej bola suma 1850 eur. Spolu s obžalovaným sa stretávali, pracovali na organizovaní\n\n\tkoncertu v Bošanoch. Potom obžalovaný uviedol, že potrebuje súrne požičať 6000 eur, pretože sa mu\n\n\tzrúti, čo v práci vybudoval, jeho zamestnanci majú podlžnosti v sociálnej poisťovni. Žiadal požičať od\n\n\tneho 6000 eur, aby si zachránil prácu s tým, že mu vráti 9600 eur. Sumu 6000 eur obžalovanému požičal,\n\n\tpričom použil sumu zo zvyšku úveru, požičal si od tety, vybral kreditnú kartu. Obžalovaný mal pôžičku\n\n\tvrátiť do mesiaca, odovzdal mu ich v hotovosti v Bošanoch. Potom mu obžalovaný na urgencie vrátil 2x\n\n\t500 eur cez účet, medzitým nastala splatnosť pôžičky 15000 eur. Obžalovaný sa stále vyhováral, avšak\n\n\tnapokon mu vrátil v hotovosti 2000 eur. V apríli 2018 znovu obžalovaný od neho žiadal od neho súrne\n\n\tďalších 6000 eur ako dlh pre ďalšiu inštitúciu, ponúkal mu za to 4800 eur s tým, že dostane uhradené\n\n\tfaktúry, z ktorých pôžičku vráti. Peniaze pre obžalovaného si požičal od kolegu O. F. a odovzdal ich\n\n\tobžalovanému pri činžiaku v Bošanoch s tým, že mu ich obžalovaný vráti do 30.04.2018. On sák peniaze\n\n\tF. už vrátil, vzal si spotrebný úver. Celkom obžalovanému takto požičal obžalovanému 15 000 eur, 6500\n\n\teur, 6000 eur, 6000 eur, 1000 eur si ešte zarátal z inej pôžičky, čo je spolu 34500 eur. Obžalovaný mu\n\n\tvrátil doposiaľ sumu 3000 eur sumami na účet 2x 500 eur a v hotovosti 2000 eur. Obžalovaný\n\n\tho klamal, posielal mu fotografie, že mu peniaze poslal na účet, čo nebola pravda, tiež kópiu, že má\n\n\tnahlásený výber sumy 24000 eur, videá, že vykonal prevod peňazí, ale nič od neho nedostal. Okrem\n\n\ttoho mu obžalovaný uviedol, že predal auto W. O., avšak taká osoba na adrese, ako udal obžalovaný,\n\n\tneexistuje.\n\n\n\n\tNa hlavnom pojednávaní dňa 09.01.2019 dodal, že pokiaľ ide o koncerty s D., s obžalovaným sa dohodli,\n\n\tže odkúpi 4 koncert, kde jeden mal stáť 1875 eur. Koncert v Bošanoch dňa 28.04.2018 sa konal,\n\n\tobžalovaný mu ukázal zmluvu s D., o ktorej zistil, že je fiktívna, keďže manažér D. mu ukázal inú zmluvu,\n\n\tkde nebolo uvedené 1875 eur ale 3000 eur. Obžalovaný sa koncertu dňa 28.04.2018 nezúčastnil,\n\n\todišiel pred jeho začiatkom, nič nevyplatil z peňazí, ktoré mu na tento účel poskytol, všetko musel\n\n\tzaplatiť on so svojim bratom. Ďalšie tri koncerty, na ktoré poskytol obžalovanému finančnú čiastku, sa\n\n\tvôbec nerealizovali. Nevie, na aký účel použil obžalovaný peniaze, ktoré mu poskytol. Uplatnil nárok na\n\n\tnáhradu škody v sume 31500 eur.\n\n\n\n\tNa hlavnom pojednávaní boli za súhlasu obžalovaného a prokurátora prečítané svedecké výpovede.\n\n\tSvedok-poškodený A. W. ku skutku pod bodom 4) vypovedal, že obžalovaný ho cez facebook dňa\n\n\t25.04.2018 požiadal o pôžičku, o ktorej sa dohodli telefonicky. Dňa 10.05.2018 bol spoločne M. H. vo\n\n\tvozidle, aby mal svedka, kde podľa dohody prišiel obžalovaný, ktorý priniesol zmluvu o pôžičke na sumu\n\n\t5000 eur a túto podpísali. Sumu mu odovzdal vo vozidle v bankovkách v hodnote 500 eur a 100 eur,\n\n\tpričom sa ústne dohodli, že obžalovaný vráti 7000 eur. Keď nastali problémy s vrátením, žiadal iba istinu\n\n\ta obžalovaný navrhol, že pošle 5300 eur ako bonus za čakanie. Účel pôžičky bol nákup reproduktorov.\n\n\tObžalovaný mu uviedol, že jeden chlapík skrachoval, potrebuje predať 9 reproduktorov, jeden stál\n\n\t3400 eur a obžalovaný ho dokáže predať za 9000 eur. Sumu, ktorú obžalovanému požičal, mu priniesol\n\n\tjeho otec, ktorý 4500 eur vybral ešte predtým z účtu, o čom nevedel. Potom obžalovaného urgovali\n\n\ta uvádzal, že má neuhradené faktúry od F., neskôr poslal falošné potvrdenie o zaslaní platby s tým,\n\n\tže peniaze mu vrátil, čo nebola pravda. Je pravda, že boli s otcom u starých rodičov obžalovaného a\n\n\tpýtali 5000 eur. Uplatnil nárok na náhradu škody 5000 eur, pretože obžalovaný doposiaľ žiadnu sumu\n\n\tneuhradil.\n\n\n\n\n\n\tSvedok L.. A. W. ku skutku pod bodom 4) vypovedal, že poškodený požičal obžalovanému 5000 eur\n\n\tna kúpu reproduktorov, ktoré mal následne hneď predať a peniaze vrátiť. Keď neboli peniaze vrátené,\n\n\tkontaktoval obžalovaného. Dňa 27.05.2018 mu prišla od obžalovaného sms správa, že bolo zaslaných\n\n\t5300 eur, poslal do správy, že zadal prevod a ešte predtým video, že peniaze má na účte. Dňa\n\n\t28.05.2018 obžalovaný žiadal od poškodeného požičať ďalších 5000 eur, že má taký istý obchod ako\n\n\tpredtým a že keď mu peniaze požičia, bude mať vrátených tých prvých 5000 eur. Peniaze obžalovanému\n\n\tdruhýkrát nepožičali. Stretol sa s ním viackrát, kde mu obžalovaný uviedol, že pracuje pre televíziu,\n\n\tnemá od nej uhradené faktúry. Pokiaľ ide o požičanú sumu 5000 eur, z tejto 4500 eur mal poškodený\n\n\tza distribúciu knihy a 500 eur mu požičal on. Keď obžalovaný peniaze nevrátil kontaktoval ho u starých\n\n\trodičov, pretože mal spustený odkazovač a dohodli sa na predĺžení splatnosti pôžičky do 06.06.2018.\n\n\tDoposiaľ obžalovaný nič neuhradil.\n\n\n\n\tSvedkyňa O.. H. Z. vypovedala, že ku nej domov prišiel poškodený so svojim otcom L.. A. W., ktorý\n\n\tuviedol, že obžalovaný si od poškodeného požičal 3000 eur. Tiež u nich doma bola matka poškodeného,\n\n\ts ktorou sa rozprával jej manžel a povedal jej, že obžalovaný si od poškodeného požičal sumu 3000 eur.\n\n\n\n\tSvedok O.. S. Z. potvrdil, že pri návšteve u nich doma poškodený aj jeho otec L.. A. W. uvádzali, že\n\n\tobžalovaný si od poškodeného požičal 3000 eur. Asi o hodinu prišla matka poškodeného a robila krik,\n\n\tže či nájde na chodníku 3000 eur. Povedal obžalovanému, aby si to dal do poriadku.\n\n\n\n\tM. H. vypovedal, že vedel od poškodeného A. W., že ide požičať peniaze obžalovanému. Obžalovaný\n\n\tprišiel pešo, sadol do vozidla poškodeného, on si sadol dozadu vozidla. Poškodený obžalovanému vložil\n\n\tdo ruky hotovosť 5000 eur a spísali zmluvu. O tom, aká bola výška pôžičky vedel od poškodeného.\n\n\tZo záverov znaleckého posudku z odboru zdravotníctvo a farmácia, odvetvie psychiatria O.. I. S. vyplýva\n\n\tzáver, že u obžalovaného nie je možné jednoznačne dokázať patologický - chorobný -závislostný vzťah\n\n\tk hraniu, pretože obžalovaný tieto symptómy neguje. Je súčasne prítomná absencia dostatočných\n\n\theteroanamnestických údajov o hraní zo strany rodiny či okolia. Nosné príznaky závislosti by boli\n\n\tzvyšovanie tolerancie voči hraniu (zvyšovania frekvencie, vsádzaných súm, risku, času stráveného\n\n\thraním), straty kontroly hrania, craving - nutkavý konzum hrania, odvykacia symptomatika po zastavení\n\n\thrania, neschopnosť spontánnej abstinencie, pokračovanie hrania napriek negatívnym konsekvenciám\n\n\ta podobne. Obžalovaný pri znaleckom vyšetrení tvrdil, že bol zneužitý ako tzv. biely kôň a spomínané\n\n\tvšetky hry boli realizované inou osobou, z čoho on mal profitovať vo výške 10% výhier. Išlo teda u neho\n\n\to vedomú motiváciu zisku - finančného profitu, údajne bez jeho aktívneho online hrania. Ak sa technicky\n\n\tpotvrdí, že IP adresa, z ktorej boli hry realizované nepatrí obžalovanému (čo znalec odporučil skúmať),\n\n\tpotvrdí sa, že informácie, ktoré podal obžalovaný znalcovi v tejto súvislosti sú pravdivé a podporí tu\n\n\tnenaplnené symptómy nelátkovej závislosti Ak by však obžalovaný klamal, znalec by konštatoval už\n\n\tzávislostnú lož, viazanú na rozvoj závislosti. Aktuálne znalec nemal dostatok podkladov k hodnoteniu\n\n\thrania obžalovaného ako patologického - závislé a konštatoval úroveň hrania na hazardné hranie\n\n\tnezávislostné. Znalec u obžalovaného nenavrhol žiadne ochranné liečenie ani skúmať jeho duševný\n\n\tstav.\n\n\n\n\n\n\tPrečítané boli listinné dôkazy, z ktorých súd zistil nasledovné :\n\n\tSkutočnosti ohľadne výberov finančných hotovostí, o ktorých vypovedal poškodený M., vyplývajú z\n\n\tvýpisov z jeho účtu a správ banky na čl. 859 a taktiež z elektronickej komunikácie s obžalovaným na\n\n\tčl. 151-266, z ktorej jednoznačne vyplýva komunikácia o LED obrazovke, sume 15000, pripravovaných\n\n\tzmluvách o pôžičkách, ich splatnosti, kde obžalovaný uisťoval poškodeného B. že to stihne vrátiť na\n\n\t1001%. Obžalovaný súčasne žiadal o číslo účtu poškodeného, na ktorý mu mal vrátiť pôžičky. Ďalej\n\n\tprebiehala medzi nimi komunikácia ku koncertu, pôžičke 6000 eur dňa 04.03.2018.\n\n\tZ ďalších zmlúv o pôžičke vyplýva, že obžalovaný si požičal v roku 2017 rôzne sumy, a to 1800 eur,\n\n\t4800 eur, 6000 eur, 10000 eur, 15000 eur, 10000 eur, 71500 eur, 30000 eur, 26000 eur, 2000 od Y. G.,\n\n\tbytom H.. Obžalovaný časť pôžičky v sume 23540 eur Y. G. uhradil z poskytnutého spotrebného úveru,\n\n\tktorý sa zaviazal podľa zmluvy zo dňa 06.09.2017 banke splácať v 96 mesiacoch po 331,58 eur.\n\n\tPodľa vykonanej lustrácie voči obžalovanému sa vedú na Okresnom súde Topoľčany exekúcie na sumy\n\n\t6502 eur, 2500 eur, 7500 eur s príslušenstvom. Aj na motorové vozidlo evidované na obžalovaného F.\n\n\tO. Z. sú vedené blokácie exekútormi.\n\n\tDňa 25.4.2018 a 26.04.2018 obžalovaný písal poškodenému A. W. cez facebook, že má rozrobené\n\n\tprojekty, čaká faktúry, potrebuje krátkodobo „baget“. Ponúkal 30% navýšenie a splatnosť do 15 dní.\n\n\tDodal, že robí produkčného v F., pripravuje reláciu „večer s havranom“. Dňa 30.04.2018 A. vybral\n\n\tz účtu sumu 4500 eur, pričom dňa 17.05.2018 zaslal obžalovaný svedkovi Dubajovi potvrdenie o\n\n\tzrealizovaní transakcie 5300 eur z účtu vo VÚB, ktoré nebolo pravdivé, pretože obžalovaný žiadnu platbu\n\n\tnerealizoval.\n\n\n\n\tZ poskytnutých údajov S. úverovej banky je zrejmé, že z osobného účtu obžalovaného nie sú evidované\n\n\ttransakcie 7000 eur a 7500 eur, takého transakcie sú evidované z účtu O.. S. Z., ktoré boli zadané dňa\n\n\t27.03.2018 a následne odvolané. V Z. sporiteľni má obžalovaný účet zrušený dňa 12.04.2018, tento\n\n\tbol zablokovaný rôznymi exekúciami. Rovnako tak je blokovaný aj sporiaci účet obžalovaného a jeho\n\n\tpodnikateľský účet bol blokovaný exekúciami. K 22.06.2018 je na tomto účte zostatok 409,93 eur. Z\n\n\tprehľadu exekúcií je zrejmé, že voči obžalovanému sú tieto vedené voči fyzickej osobe i spoločnosti T.\n\n\tI. s.r.o., ktorej je konateľom a jediným spoločníkom.\n\n\tSpoločnosť D., prvá slovenská stávková spoločnosť potvrdila, že obžalovaný, ktorého totožnosť bola\n\n\toverená z údajov v občianskom preukaze, bol registrovaný na portáli J. a podával tikety v období od\n\n\t01.01.2017 do 18.06.2018 pravidelne v denných aj nočných hodinách. Tikety sú evidované výherné aj\n\n\tnevýherné. Rovnaké konto na uzatváranie stávok mal obžalovaný zmluvne založené u spoločnosti T.\n\n\tSK, a.s. dňa 12.04.2018, kde tiež uzatváral stávky rovnakým spôsobom.\n\n\n\n\tK osobe obžalovaného bolo zistené, že je slobodný, bezdetný. Nie je registrovaný v informačnom\n\n\tsystéme sociálnej poisťovne u zamestnávateľa ani ako samostatne zárobkovo činná osoba, je\n\n\tkonateľom a spoločníkom spoločnosti T. I., s.r.o. so sídlom H., doposiaľ nebol súdne trestaný. V ústrednej\n\n\tevidencii priestupkov má od roku 2015 doposiaľ evidovaných 24 priestupkov, prevažne na úseku cestnej\n\n\tpremávky, za ktoré mu boli uložené pokuty od 10 eur do 400 eur a zákaz vedenia motorových vozidiel. Z\n\n\tmiesta bydliska nie je bližšie hodnotený, v komisii verejného poriadku Mesta Topoľčany - Mestský úrad\n\n\tnebol prejednaný. Aktuálne je stíhaný aj pre inú trestnú činnosť majetkovej povahy.\n\n\tPodľa hodnotenia ústavu na výkon väzby od 08.11.2018 je pracovne zaradený, pre krátkosť času nie je\n\n\tmožné ho pracovne hodnotiť. Doposiaľ nebol disciplinárne odmenený ako potrestaný. Jeho správanie\n\n\tje na požadovanej úrovni, medzi obvinenými sa správa nekonfliktne a priateľsky. Dodržiava príslušné\n\n\tustanovenia zákona o výkone väzby a ústavného poriadku.\n\n\n\n\tDôkazy týkajúce sa skutkov súd zhodnotil nezávisle podľa vnútorného presvedčenia založeného na\n\n\tstarostlivom zvážení všetkých okolností jednotlivo aj v ich súhrne a súčasne nezávisle od toho, či tieto\n\n\tdôkazy obstaral súd, orgány činné v trestnom konaní alebo niektorá zo strán.\n\n\tVykonaným dokazovaním bolo jednoznačne preukázané, že skutky, pre ktoré bola podaná obžaloba\n\n\tsa stali tak, ako sú uvedené v skutkovej vete rozsudku. Súd tieto skutky právne kvalifikoval v bode\n\n\t1) rozsudku ako prečin neoprávneného vyrobenia a používania platobného prostriedku, elektronických\n\n\tpeňazí alebo inej platobnej karty podľa § 219 odsek 1 Trestného zákona, v bodoch 2) a 4) rozsudku\n\n\tako zločin podvodu podľa § 221 odsek 1, odsek 3 písmeno a) Trestného zákona, v bode 3) rozsudku\n\n\tako zločin krádeže podľa § 212 odsek 1, odsek 4 písmeno b) Trestného zákona s poukazom na § 138\n\n\tpísmeno e) Trestného zákona, v bodoch 5) a 6) rozsudku ako prečin sprenevery podľa § 213 odsek 1,\n\n\t odsek 2 písmeno a) Trestného zákona, pretože obžalovaný v bode 1) rozsudku neoprávnene si obstaral\n\n\tplatobný prostriedok a tento použil, v bodoch 2) a 4) rozsudku na škodu cudzieho majetku seba obohatil\n\n\ttým, že uviedol niekoho do omylu a spôsobil tak na cudzom majetku značnú škodu,\n\n\tv bode 3) rozsudku prisvojil si cudziu vec tým, že sa jej zmocnil, spôsobil tak väčšiu škodu a čin spáchal\n\n\tzávažnejším spôsobom konania - vlámaním, v bodoch 5) a 6) rozsudku prisvojil si cudziu vec, ktorá mu\n\n\tbola zverená a spôsobil tak na cudzom majetku väčšiu škodu.\n\n\n\n\tKu konaniu opísanému vo výroku o vine rozsudku sa obžalovaný na hlavnom pojednávaní v podstate\n\n\tpriznal, keď urobil vyhlásenie, že je vinný, okrem skutku pod bodom 2), avšak na hlavnom pojednávaní\n\n\tkonanom dňa 09.01.2019 uviedol, že priznáva spáchanie aj tohto skutku tak, ako mu je kladené za\n\n\tvinu v obžalobe. Pri výsluchu k tomuto skutku sa v podstate taktiež priznal, avšak namietal, že mu\n\n\tje kladené za vinu, že vylákal od poškodeného sumu 34500 eur, ešte pred vznesením obvinenia mu\n\n\tvšak vrátil sumu 3000 eur a o túto časť mala byť skutková veta upravená na sumu 31500 eur. Okrem\n\n\ttoho bol obžalovaný jednoznačne usvedčovaný svedeckými výpoveďami poškodených M. B., ohľadne\n\n\tskutku pod bodom 4) svedka - poškodeného A. W., L.. A. W., svedka M. H.. Pokiaľ svedkovia O.. H.\n\n\tZ. a O.. S. Z. vypovedali, že poškodený W. a jeho rodičia na návšteve u nich doma uvádzali pôžičku\n\n\tv sume 3000 eur, súd poukazuje na svedecké výpovede poškodeného A. W., L.. Petra W., M. H.,\n\n\tktoré sú v zhode jednak s sms komunikáciou od obžalovaného ako aj potvrdením o výbere sumy\n\n\t4500 eur z banky a napokon aj na priznaním obžalovaného k tomuto skutku na hlavnom pojednávaní\n\n\tdňa 09.01.2019. Bolo jednoznačne preukázané priznaním obžalovaného ako aj svedeckou výpoveďou\n\n\tpoškodeného M. B. a prečítanými listinnými dôkazmi, že obžalovaný mal uzatvorené zmluvy o pôžičkách\n\n\trôznych finančných súm minimálne 170000 eur, napriek tomu uzatváral ďalšie zmluvy o pôžičke s\n\n\tpoškodeným, ktorému uvádzal účely pôžičiek, ktoré neboli pravdivé, požičané peniaze minul na iný účel,\n\n\tktorý obžalovaný odmietol konkretizovať. Bolo preukázané, že dôvody, na ktoré obžalovaný žiadal od\n\n\tpoškodeného finančné prostriedky formou pôžičky neboli reálne a pravdivé, rovnako tak nebolo reálne\n\n\tv čase uzatvorenia pôžičiek, že tieto riadne a včas splatí. Pokiaľ ide o koncerty skupiny Nedvědovci,\n\n\tobžalovaný si požičal od poškodeného finančné prostriedky, ktoré jednoznačne, aj podľa jeho vlastného\n\n\tpriznania, na vyplatenie koncertov nepoužil, z jediného koncertu odišiel a nič managerovi nezaplatil. I keď\n\n\tobžalovaný uvádzal, že čas peňazí na tento účel použil, nepredložil o tom žiaden relevantný doklad, napr.\n\n\tfaktúru, bankový výpis či potvrdenie banky a jednoznačne tak poškodenému B. ako aj poškodenému\n\n\tW. v bode 4) zaslal nepravdivé oznámenie banky o odoslaní finančnej sumy, ktoré malo potvrdiť, že\n\n\tplatba bola bankou realizovaná. Ani finančné prostriedky, ktoré si obžalovaný požičal od poškodeného\n\n\tW. nepoužil na ten účel, ako bolo medzi nimi zmluvne dohodnuté, čo vyplýva z ich komunikácie aj z\n\n\tvýpovede poškodeného A. W. a napokon z priznania obžalovaného.\n\n\n\n\tPokiaľ ide o zavinenie, súd dospel k záveru, že obžalovaný konal v jednotlivých skutkoch s priamym\n\n\túmyslom podľa § 15 písmeno a) Trestného zákona, pretože chcel spôsobom uvedeným v tomto zákone\n\n\tporušiť záujem chránený týmto zákonom.\n\n\n\n\tSúd pri úvahách o druhu a výmere trestu postupoval podľa § 34 odsek 1 až odsek 4 Trestného zákona.\n\n\tDo úvahy vzal spôsob spáchania trestného činu, jeho následok, zavinenie, pohnútku, priťažujúce\n\n\tokolnosti, poľahčujúce okolnosti, osobu páchateľa a možnosť jeho nápravy.\n\n\n\n\tZ poľahčujúcich okolností vymenovaných v § 36 Trestného zákona súd u obžalovaného zistil, že sa na\n\n\thlavnom pojednávaní konanom dňa 09.01.2019 priznal a trestné činy úprimne oľutoval (§ 36 písmeno\n\n\tl) Trestného zákona).\n\n\tPokiaľ ide o poľahčujúcu okolnosť podľa § 36 písmeno d) Trestného zákona - spáchal trestný čin vo veku\n\n\tblízkom mladistvých, súd zistil, že obžalovaný spáchal trestnú činnosť až po dovŕšení 21 roku života,\n\n\tčo vylučuje aplikáciu danej poľahčujúcej okolnosti. Tiež neboli splnené zákonné podmienky na aplikáciu\n\n\tpoľahčujúcej okolnosti podľa § 36 písmeno n) Trestného zákona - napomáhal pri objasňovaní trestnej\n\n\tčinnosti príslušným orgánom, keďže v prípravnom konaní čiastočne popieral spáchanie trestnej činnosti\n\n\tv bodoch 2) a 4) a na hlavnom pojednávaní urobil vyhlásenie ku skutku pod bodom 2), že je nevinný.\n\n\tZ tohto dôvodu bolo vykonávané dokazovanie aj vo vzťahu k výroku o vine. Obžalovaný sa priznal až v\n\n\tpriebehu vykonávaného dokazovania na hlavnom pojednávaní dňa 09.01.2019. Poľahčujúcu okolnosť\n\n\tpodľa § 36 písmeno n) Trestného zákona by bolo možné aplikovať len za stavu, ak by obžalovaný\n\n\turobil vyhlásenie, že je vinný vo vzťahu k trestnej činnosti kladenej mu za vinu ako celku po prednesení\n\n\tobžaloby v rámci procesného postupu podľa § 257 odsek 1 Trestného poriadku.\n\n\tSúd nemohol vysloviť, že obžalovaný pred spáchaním trestnej činnosti viedol riadny život, vzhľadom\n\n\tna 24 priestupkov z obdobia posledných troch rokov. I keď ide prevažne o priestupky na úseku cestnej\n\n\tpremávky, vzhľadom na ich počet a opakovane uložené pokuty od 10 eur až do 400 eur a naviac aj\n\n\tuložený zákaz činnosti vedenia motorových vozidiel, nie je možné význam priestupkového konania\n\n\tbagatelizovať. Je zrejmé, že obžalovaný je pri vedení motorového vozidla veľmi nedisciplinovaný vodiča,\n\n\tktorý opakovane porušuje predpisy týkajúce sa cestnej premávky či opakovaným prekročením najvyššej\n\n\tpovolenej rýchlosti, porušením pravidiel v súvislosti s vedením motorového vozidla, pri jazde používal\n\n\topakovane mobilný telefón, nerešpektoval dopravné značenie, nemal motorové vozidlo v riadnom\n\n\ttechnickom stave, nerešpektoval dopravné značenie pri osobách s ťažkým zdravotným postihnutím,\n\n\tzastavil a parkoval na mieste vyhradenom, pričom jeho vozidlo nemalo toto parkovanie vyhradené,\n\n\tpočas jazdy nepoužíval bezpečnostný pás, stál s vozidlom na zeleni, znečistil verejnoprospešné\n\n\tzariadenie plagátmi.\n\n\n\n\tObžalovanému priťažovalo, že spáchal viac trestných činov (§ 37 písmeno h) Trestného zákona), keďže\n\n\tspáchal dva zločiny a dva prečiny viacerými skutkami. Vzhľadom na pomer poľahčujúcich a priťažujúcich\n\n\tokolností 1:1, súd pri výpočte trestnej sadzby aplikoval postup podľa § 38 odsek 2 Trestného zákona.\n\n\tZa stavu, kedy súd obžalovanému ukladal trest s použitím § 41 odsek 1 a odsek 2 Trestného\n\n\tzákona, pretože ho odsudzoval za viac úmyselných trestných činov, z ktorých aspoň jeden je zločinom\n\n\t(obžalovaný spáchal dva zločiny a dva prečiny), spáchaných viacerými skutkami, zvyšoval hornú hranicu\n\n\ttrestnej sadzby odňatia slobody trestného činu z nich najprísnejšie trestného 3-10 rokov (u oboch\n\n\tnajprísnejšie trestných zločinoch) o jednu tretinu a ukladal trest v sadzbe 3 roky až 12 rokov a 4 mesiace.\n\n\tPri konečnej výmere trestu súd prihliadol na horeuvedené pomery obžalovaného, doteraz\n\n\tnestrestaného, vyhlásenie o vine, že je vinný v časti trestnej činnosti kladenej mu za vinu v bodoch\n\n\t1), 3), 4), 5), 6) rozsudku. Súčasne súd prihliadol na skutočnosť, že prejednávanej závažnej\n\n\ttrestnej činnosti sa obžalovaný dopustil za obdobie len 6 mesiacov\n\n\ta spôsobil celkovú škodu poškodeným v sume presahujúcej 70000 eur.\n\n\tSúd po zvážení týchto konkrétnych okolností dospel k záveru, že pre nápravu a prevýchovu\n\n\tobžalovaného je trestom primeraným trest odňatia slobody vo výmere 5 rokov, čo je pri dolnej hranici\n\n\tupravenej sadzby.\n\n\n\n\tÚčelom trestu je ochrana spoločnosti pred páchateľom trestného činu vyjadrená vo forme represie.\n\n\tCieľom uplatňovania tejto zásady je uložiť páchateľovi trest vo forme určitej odplaty, vo forme ujmy, ktorá\n\n\tvšak nie je účelom trestu, ale iba jeho prostriedkom, ako ho dosiahnuť. Okrem odplaty ide aj o ochranu\n\n\tspoločnosti, teda zabránenie páchateľovi v páchaní trestnej činnosti a tiež o prevenciu - individuálnu -\n\n\tpôsobenie na odsúdeného trestom tak, aby do budúcna viedol riadny život, ale aj vo forme generálnej\n\n\tprevencie - pôsobenie smerom k ostatným členom spoločnosti, aby jednoznačne vnímali, že za\n\n\tporušovanie pravidiel môžu byť odsúdení. Účelom trestu je tiež morálne odsúdenie páchateľa.\n\n\n\n\tNa výkon trestu odňatia slobody súd obžalovaného zaradil do ústavu na výkon trestu s minimálnym\n\n\tstupňom stráženia, pretože v posledných desiatich rokoch pred spáchaním trestného činu nebol vo\n\n\tvýkone trestu odňatia slobody (§ 48 odsek 2 písmeno a) Trestného zákona.\n\n\tTakto uložený trest súd považuje za zodpovedajúci všetkým okolnostiam prípadu i osobe páchateľa, je\n\n\tprimeraný a schopný splniť funkciu ochrany spoločnosti i prevencie, individuálne i generálnej a zároveň\n\n\tvyjadruje morálne odsúdenie páchateľa spoločnosťou.\n\n\tO ochrannom opatrení súd nerozhodol, pretože znalec nenavrhol uložiť žiadne ochranné liečenie.\n\n\tVzhľadom k tomu, že obžalovaný protiprávnym konaním spôsobil poškodeným škodu, ktorá je súčasťou\n\n\topisu jednotlivých skutkov, poškodení riadne a včas uplatnili nároky na náhradu škody, ktorej výška bola\n\n\tspoľahlivo preukázaná, súd obžalovanému uložil podľa § 287 odsek 1 Trestného poriadku povinnosť\n\n\tnahradiť spôsobenú škodu poškodeným M. B., nar. XX.XX.XXXX v A., trvale bytom N., G. XXX/XX v\n\n\tsume 31 500 (tridsaťjedentisíc päťsto) eur, A. W., nar. XX.XX.XXXX v A., trvale bytom H., Z. XXXX/\n\n\tX v sume 5000 (päťtisíc) eur, poškodenému C. klubu HC H. so sídlom A. XXXX/X H., L.: XXXXXXXX\n\n\tv sume 4520 (štyritisícpäťstodvadsať) eur, poškodenej spoločnosti A. A. Sk, s.r.o., A. XXXX/X D., L.:\n\n\tXXXXXXXX v sume 6054 (šesťtisíc päťdesiatštyri) eur.\n\n\n\n\tSúd zohľadnil vo výroku o škode týkajúcom sa bodu 2) rozsudku, že obžalovaný časť požičanej sumy\n\n\t3000 eur poškodenému M. B..\n\n\n\n\tPodľa § 288 odsek 2 Trestného poriadku súd poškodenú spoločnosť A. A. Sk, s.r.o., A. XXXX/X D., L.:\n\n\tXXXXXXXX, ktorá uplatnila nárok na náhradu škody v sume 8000 eur, so zvyškom nároku na náhradu\n\n\tškody odkázal na civilný proces.\n\n\n\n\tPokiaľ ide o nárok na náhradu škody uplatnený poškodenou spoločnosťou db Y., s.r.o. R.\n\n\tXX, XXX XX N., L.: XXXXXXXX, z vykonaného dokazovania bolo nepochybné, že technika, ktorú si\n\n\tobžalovaný od poškodenej spoločnosti prenajal, jej bola počas trestného stíhania vydaná. Poškodený\n\n\tžiadal nahradiť škodu v súvislosti s tým, že spoločnosti, u ktorej bola technika založená,\n\n\tuhradil peňažnú sumu za založenú techniku, o čom však nepredložil žiaden doklad. Z týchto dôvodov\n\n\tsúd poškodeného s nárokom na náhradu škody odkázal na civilný proces, pretože je potrebné\n\n\tvykonať ďalšie dokazovanie, ktoré presahuje potreby trestného stíhania a predĺžilo by ho (§ 288 odsek\n\n\t1 Trestného poriadku).\n\n\tO náhrade škody v bode 1) súd nerozhodol, pretože poškodená O. uviedla, že náhradu škody\n\n\tneuplatňuje.\n\n\n\n\n\n\tZ týchto dôvodov súd rozhodol v zmysle výroku rozsudku.\n\n\n\n\tPoučenie:\n\n\n\n\n\n\tProti tomuto rozsudku je možné podať odvolanie na súde, proti ktorého rozsudku smeruje (Okresný súd\n\n\tTopoľčany), a to do 15 (pätnásť) dní odo dňa oznámenia rozsudku. O odvolaní rozhoduje odvolací súd.\n\n\tOznámením rozsudku je jeho vyhlásenie v prítomnosti toho, komu treba rozsudok doručiť. Ak\n\n\tsa rozsudok vyhlásil v neprítomnosti takejto osoby, oznámením je až doručenie rozsudku. V písomne\n\n\tpodanom odvolaní treba uviesť, proti ktorým výrokom smeruje a či smeruje aj proti konaniu, ktoré\n\n\trozsudku predchádzalo. Odvolanie musí byť odôvodnené tak, aby bolo zrejmé, v ktorej časti sa\n\n\trozsudok napáda a aké chyby sa vytýkajú rozsudku alebo konaniu, ktoré rozsudku predchádzalo.\n\n\tOdvolanie možno oprieť o nové skutočnosti a dôkazy. Právo účinne podať odvolanie nemá ten, kto sa\n\n\ttohto práva výslovne vzdal.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}