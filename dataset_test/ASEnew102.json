{"sud_guid": "", "sud_typ": "", "sud_nazov": "Najvyšší súd", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "10Asan/24/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Najvyšší súd\n\nSpisová značka:                      10Asan/24/2018\n\nIdentifikačné číslo súdneho spisu:   1016201246\n\nDátum vydania rozhodnutia:           28. 02. 2019\n\nMeno a priezvisko sudcu, VSÚ:        JUDr. Elena Berthotyová\n\nECLI:                                ECLI:SK:NSSR:2019:1016201246.1\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tNajvyšší súd Slovenskej republiky v senáte zloženom z predsedníčky senátu JUDr. Eleny Berthotyovej,\n\n\tPhD. a členiek senátu JUDr. Zuzany Ďurišovej a JUDr. Jany Hatalovej, PhD., v právnej veci žalobcu\n\n\t(sťažovateľa): ZONER, s.r.o. so sídlom Jaskový rad 5, Bratislava, IČO: 35 770 929, zastúpeného\n\n\tAdvokátskou kanceláriou MB, s.r.o., so sídlom Záhradnícka 36, Bratislava, proti žalovanému:\n\n\tMinisterstvo financií Slovenskej republiky, so sídlom Štefanovičova 5, Bratislava, o preskúmanie\n\n\trozhodnutia žalovaného č. MF/010744/2016-241 z 18. apríla 2016, v konaní o kasačnej sťažnosti\n\n\tžalobcu proti právoplatnému rozsudku Krajského súdu v Bratislave č. k. 2S/154/2016-46 z 24. mája\n\n\t2017, takto\n\n\n\n\trozhodol:\n\n\n\n\n\n\tNajvyšší súd Slovenskej republiky kasačnú sťažnosť z a m i e t a .\n\n\n\n\tÚčastníkom nárok na náhradu trov kasačného konania n e p r i z n á v a .\n\n\n\n\todôvodnenie:\n\n\n\n\n\n\t1. Krajský súd v Bratislave rozsudkom č. k. 2S/154/2016-46 z 24. mája 2017 podľa § 190 Správneho\n\n\tsúdneho poriadku zamietol žalobu, ktorou sa žalobca domáhal preskúmania a zrušenia rozhodnutia\n\n\tžalovaného č. MF/010744/2016-241 z 18. apríla 2016, ktorým bolo v rozkladovom konaní zmenené\n\n\tprvostupňové rozhodnutie č. MF/022598/2015-243 zo dňa 30. decembra 2015, ktorým žalovaný uložil\n\n\tžalobcovi za porušenie § 35 ods. 2 zákona č. 171/2005 Z.z. o hazardných hrách a o zmene a doplnení\n\n\tniektorých zákonov v znení neskorších predpisov (ďalej len „zákon č. 171/2005 Z.z.“) pokutu vo výške\n\n\t30 000 eur za propagovanie hazardných hier, na ktorých propagovanie nebola udelená alebo vydaná\n\n\tlicencia podľa zákona č.171/2005 Z.z. a ktoré sú prevádzkované za podmienok ustanovených týmto\n\n\tzákonom tak, že uložil žalobcovi pokutu vo výške 20 000 eur. O trovách konania rozhodol krajský súd\n\n\ttak, že účastníkom náhradu trov konania nepriznal.\n\n\n\n\t2. Žalovaný zistil, že na webových sídlach www.lottoland.sk a www.onlinecasinoadvice.sk sú\n\n\tpropagované hazardné hry, na ktoré nebola udelená licencia podľa zákona č. 171/2005 Z.z. Vlastníkom\n\n\ta registrátorom uvedených domén je žalobca. Na webovom sídle www.lottoland.sk <. s IP adresou\n\n\tXX.XXX.XXX.XXX sa používateľom internetu zobrazí informácia o zahraničných hazardných hrách,\n\n\tna ktoré nebola vydaná ani udelená licencia podľa zákona č. 171/2005 Z.z. a podnecuje k účasti\n\n\tna hazardných hrách ponukou žrebov, zakúpením ktorých je možné zúčastniť sa týchto zahraničných\n\n\thazardných hier prostredníctvom internetu aj z územia Slovenskej republiky. Na webovom sídle\n\n\twww.onlinecasinoadvice.sk s IP adresou XX.XX.XXX.XXX sa používateľom internetu zobrazí informácia\n\n\to hazardných hrách a prevádzkovateľoch hazardných hier, na ktoré nebola udelená alebo vydaná\n\n\tlicencia podľa zákona č. 171/2005 Z.z. a podnecujú k účasti na hazardných hrách ponukou odkazov\n\n\ts priamym prepojením na stránky internetových kasín prevádzkovaných spoločnosťami, ktorým nebola\n\n\tudelená licencia podľa zákona č. 171/2005 Z.z. Týchto hazardných hier je možné z územia Slovenskej\n\n\trepubliky zúčastniť sa prostredníctvom internetu aj ponukou vstupných bonusov k počiatočnému vkladu\n\n\tpo registrácii hráča v propagovaných kasínach.\n\n\n\n\t3. Žalovaný v odôvodnení rozhodnutia poukázal na objektívnu zodpovednosť žalobcu za porušenie §\n\n\t35 ods. 2 zákona č. 171/2005 Z.z. V pravidlách, ktoré sú nastavené národným registrátorom domén\n\n\t- spoločnosťou SK-NIC, a.s., je podmienkou, že domény .sk môžu byť len vo vlastníctve subjektov s\n\n\ttrvalým pobytom alebo sídlom na území SR. Keďže žalobca je vlastníkom domén, jeho povinnosťou je\n\n\tdozerať na ich obsah, aby nedošlo k jeho nelegálnemu zneužitiu, z čoho vzniká povinnosť dodržiavať\n\n\taj ustanovenia zákona č. 171/2005 Z.z.\n\n\n\n\t4. Krajský súd v odôvodnení rozsudku poukázal na to, že z ustanovenia § 35 ods. 2 zákona č. 171/2005\n\n\tZ.z. vyplýva, že dovolené je propagovanie len takej hazardnej hry, na ktorej prevádzkovanie bola udelená\n\n\talebo vydaná licencia podľa tohto zákona a je prevádzkovaná za podmienok ustanovených týmto\n\n\tzákonom.\n\n\n\n\n\n\t5. Žalobca bol v rozhodnom čase výlučným vlastníkom doménových mien www.lottoland.sk a\n\n\twww.onlinecasinoadvice.sk, hoci ich registroval pre tretiu osobu. Ako vlastník domén bol zároveň\n\n\tzodpovedný v súlade so zákonom i s pravidlami určenými SK-NIC, a.s. za to, že na doménach v jeho\n\n\tvlastníctve nebudú uverejňované informácie, ktoré sú pohoršujúce, v rozpore s dobrými mravmi alebo\n\n\tso všeobecne záväznými predpismi, prípadne ktorých zverejnením by mohla byť spôsobená ujma tretej\n\n\tosobe. Povinnosťou žalobcu bolo teda dodržiavať aj ustanovenia zákona č. 171/2005 Z.z.. Správny\n\n\tbol postup správneho orgánu, keď žalobcu riešil ako vlastníka (držiteľa) predmetných domén, nie ako\n\n\tregistrátora.\n\n\n\n\n\n\t6. Krajský súd nevylúčil prípadnú zodpovednosť ďalších osôb za propagovanie hazardných hier na\n\n\tpredmetných doménach, avšak poukázal na to, že v prejednávanej veci je predmetom posúdenia\n\n\tskutok žalobcu a pre posúdenie zákonnosti rozhodnutia žalovaného je irelevantné, či bola vyvodená\n\n\tzodpovednosť i voči ďalším osobám.\n\n\n\n\t7. K námietke žalobcu, že správne orgány nepreukázali, že propagované hazardné hry neboli skutočne\n\n\tlicencované, krajský súd uviedol, že správny súd hodnotí preskúmateľnosť rozhodnutia správneho\n\n\torgánu len v miere jeho minimálnej argumentačnej kvality a interpretačnej schopnosti, na základe akých\n\n\tlogických úsudkov a zvážení všetkých dôkazov správny orgán vydal meritórne rozhodnutie. Krajský súd\n\n\tdospel k záveru, že v prejednávanej veci je zrejmé, na základe čoho dospel žalovaný k svojmu právnemu\n\n\tzáveru vo svojom rozhodnutí a z odôvodnenia napadnutého rozhodnutia uvedené podľa názoru súdu\n\n\tjednoznačne vyplýva. Pokiaľ došlo k propagácii hazardnej hry, o ktorej licencii niet dôkazu, správny\n\n\torgán bez pochybností môže konštatovať, že došlo k porušeniu § 35 ods. 2 zákona č. 171/2005 Z.z.\n\n\n\n\t8. K výške uloženej sankcie krajský súd uviedol, že žalovaný výšku pokuty odôvodnil dostatočne, a tiež\n\n\tzdôraznil, že žalobcovi bola uložená sankcia na spodnej hranici zákonnej sadzby.\n\n\n\n\t9. Proti právoplatnému rozsudku krajského súdu podal žalobca v zákonnej lehote kasačnú sťažnosť\n\n\ta žiadal, aby najvyšší súd zrušil napadnutý rozsudok a vec vrátil krajskému súdu na ďalšie konanie,\n\n\talternatívne žiadal zrušiť rozhodnutie žalovaného a vec mu vrátiť na ďalšie konanie. Zároveň žiadal\n\n\tpriznať odkladný účinok kasačnej sťažnosti. Mal za to, že krajský súd nesprávnym procesným postupom\n\n\tznemožnil účastníkovi konania, aby uskutočnil jemu patriace procesné práva v takej miere, že došlo k\n\n\tporušeniu práva na spravodlivý proces, vec nesprávne právne posúdil a pri svojom rozhodnutí sa odklonil\n\n\tod rozhodovacej praxe kasačného súdu (§ 440 ods. 1 písm. f), g) a h) Správneho súdneho poriadku).\n\n\n\n\t10. Namietal nesprávny záver krajského súdu, ktorý stotožnil držiteľa a vlastníka domény. Poukázal\n\n\tna to, že ako držiteľ domény nie je jej vlastníkom. Toto potvrdzuje aj nemecká súdna judikatúra SRN\n\n\t(ktorú príkladmo citoval), ktorá zhodne tvrdí, že názov domény nie je vlastníctvom, ale len zmluvný nárok\n\n\tdržiteľa, resp. voči registrátorovi.\n\n\n\n\t11. Zhodne sa podľa sťažovateľa vyjadril aj Európsky súd pre ľudské práva, ktorý vo svojom rozhodnutí\n\n\todráža argumentáciu Spolkového ústavného súdu a tvrdí, že „pri určovaní, či zamietnutie práva žiadateľa\n\n\tna používanie registrovaných doménových mien predstavovalo zásah do jeho majetku, súd pripomína,\n\n\tže pojem majetok uvedený v článku 1 protokolu č. 1 má autonómny význam, ktorý sa neobmedzuje na\n\n\tvlastníctvo fyzického tovaru a je nezávislý od formálnej klasifikácie vo vnútroštátnom práve. Niektoré\n\n\tďalšie práva a záujmy predstavujúce majetok možno považovať aj za majetkové práva a teda za\n\n\tmajetok v zmysle tohto ustanovenia (pozri rozsudok Gasus Dosier- und Fordertechnik GmbH proti\n\n\tHolandsku z 23. februára 1995, séria A 306-B, s. 46, § 53, Anheuser-Busch Inc., Portugalsko (GC), č.\n\n\t73049/01, § 63, ECHR 2007 - ...). V prípade nefyzických aktív Súdny dvor osobitne zobral do úvahy,\n\n\tči predmetné právne postavenie vyvolalo finančné práva a záujmy a malo tak hospodársku hodnotu\n\n\t(pozri rozsudok Anheuser-Busch Inc., už citovaný, § 76, 78, ako aj Tre Traktorer Aktiebolag proti\n\n\tŠvédsku, rozsudok zo 7. júla 1989, séria A, č. 159, s. 21, § 53). Preto sa zaoberá napríklad duševným\n\n\tvlastníctvom, ako sú ochranné známky a autorské práva (pozri Melnychuk proti Ukrajine (dekrét), č.\n\n\t28743/03, ECHR 2005-IX, Anheuser-Busch Inc. 72, 78), alebo licencie na používanie nehnuteľnosti\n\n\turčitým spôsobom (ako sú licencie na podávanie alkoholických nápojov alebo práv na rybolov, pozri\n\n\trozsudok Tre Traktorer Aktiebolag, už citovaný, s. 21, § 53, Alatulkkila a i. Fínsko, nie. 33538/96, §\n\n\t66, 28. júla 2005) tvoriť majetok. V tomto prípade zmluva s registračným orgánom poskytla žiadajúcej\n\n\tspoločnosti výmenou za zaplatenie poplatkov za doménu otvorené právo používať alebo prevádzať\n\n\tdomény registrované v jej mene. V dôsledku toho by žiadateľ mohol ponúknuť všetkým používateľom\n\n\tinternetu, ktorí zadali príslušné meno domény, napríklad reklamy, informácie alebo služby, prípadne\n\n\tvýmenou za peniaze, alebo by mohol predať právo používať doménu na tretiu stranu. Výhradné právo\n\n\tpoužívať predmetné domény teda malo ekonomickú hodnotu. Vzhľadom na vyššie uvedené kritéria toto\n\n\tprávo teda predstavovalo „držbu.“\n\n\n\n\t12. Držiteľom domény .sk sa stáva registrátor (v tomto prípade sťažovateľ) a tento poskytuje doménu\n\n\tdo oprávneného užívania tretej osobe, ktorá si na doménu umiestňuje svoju webstránku (webové sídlo).\n\n\tNie je pritom vo faktických ani technických možnostiach registrátorov a držiteľov registrovaných domén\n\n\tpravidelne či nepravidelne kontrolovať obsah webstránok umiestnených na týchto doménach.\n\n\n\n\t13. Podľa sťažovateľa krajský súd opomenul vo veci aplikovať európsku legislatívu, konkrétne smernicu\n\n\to sieťovej a informačnej bezpečnosti, podľa ktorej sa ruší držiteľstvo domén len fyzickými a právnickými\n\n\tosobami s trvalým bydliskom alebo sídlom na území SR, a umožňuje sa držiteľstvo domén .sk\n\n\taj zahraničným subjektom. Poukázal pritom na to, že skutočnosti všeobecne známe alebo známe\n\n\tsprávnemu súdu z jeho činnosti, ako aj právne predpisy uverejnené alebo oznámené v Zbierke zákonov\n\n\tSlovenskej republiky a právne záväzné akty Európskych spoločenstiev a právne záväzné akty Európskej\n\n\túnie, ktoré boli uverejnené v Úradnom vestníku Európskych spoločenstiev a v Úradnom vestníku\n\n\tEurópskej únie, sa podľa § 122 Správneho súdneho poriadku nedokazujú.\n\n\n\n\t14. Sťažovateľ tiež namietal, že krajský súd mal za účelom presného a úplného zistenia skutkového\n\n\tstavu veci vykonať dokazovanie, či licencie na prevádzkovanie hazardných hier sú vydané. Na webovej\n\n\tstránke www.lottoland.sk <. je jasne napísané, že spoločnosť Lottoland je držiteľom európskej licencie\n\n\tod roku 2013. Sťažovateľ namietal, že mu bola uložená likvidačná pokuta za skutok, na ktorý nemal\n\n\treálny dosah. Ak by správny orgán vykonal riadne dokazovanie, zistil by, že licencie existujú.\n\n\n\n\t15. Sťažovateľ tiež poukázal na to, že zákon č. 171/2005 Z.z. nevyžaduje udelenie licencie na\n\n\tpropagáciu hazardných hier, pričom licencie podľa tohto zákona sa udeľujú zasadne vždy len na samotné\n\n\tprevádzkovanie hazardných hier v zmysle tohto zákona. Sťažovateľ bol preto postihnutý za skutok, ktorý\n\n\tsa nestal.\n\n\n\n\t16. Krajský súd sa vo svojom rozhodnutí odklonil od ustálenej rozhodovacej praxe a neuviedol úvahy,\n\n\tktorými bol vedený pri hodnotení dôkazov, ani neuviedol, aké stanovisko zaujal k návrhom a námietkam\n\n\tžalobcu.\n\n\n\n\n\n\t17. Žalovaný vo vyjadrení ku kasačnej sťažnosti uviedol, že žalobca uviedol argumenty, s ktorými sa\n\n\tžalovaný dôsledne vysporiadal už v rámci správneho konania. Poukázal na to, že žalobca umožnil\n\n\tpropagáciu hazardných hier tým, že zaregistroval predmetné webové sídla. Takýmto spôsobom by mohlo\n\n\tdochádza k svojvoľnému šíreniu nekontrolovateľného obsahu webových stránok. Ohľadne aplikácie\n\n\teurópskej legislatívy a judikatúry žalovaný uviedol, že tento argument sťažovateľ použil prvýkrát v\n\n\tkasačnej sťažnosti, a tiež uviedol, že poukaz na európsku judikatúru nesúvisí so samotným dôvodom\n\n\tpre uloženie pokuty, ktorým je umožnenie propagácie hazardných hier pre územie SR.\n\n\t18. Najvyšší súd Slovenskej republiky konajúci ako kasačný súd postupom podľa § 452 a nasl.\n\n\tSprávneho súdneho poriadku preskúmal napadnutý rozsudok krajského súdu spolu s konaním, ktoré\n\n\tpredchádzalo jeho vydaniu a jednomyseľne dospel k záveru, že kasačná sťažnosť nie je dôvodná.\n\n\tRozhodol bez nariadenia pojednávania podľa ustanovenia § 455 Správneho súdneho poriadku, keď deň\n\n\tvyhlásenia rozhodnutia bol zverejnený minimálne 5 dní vopred na úradnej tabuli a na internetovej stránke\n\n\tNajvyššieho súdu Slovenskej republiky www.nsud.sk (§ 137 ods. 2 a 3 Správneho súdneho poriadku).\n\n\n\n\t19. Predmetom preskúmania v prejednávanej veci je rozhodnutie žalovaného, ktorým uložil žalobcovi za\n\n\tporušenie § 35 ods. 2 zákona č. 171/2005 Z.z. pokutu vo výške 20 000 eur za propagovanie hazardných\n\n\thier, na ktorých propagovanie nebola udelená alebo vydaná licencia podľa zákona č.171/2005 Z.z. a\n\n\tktoré sú prevádzkované za podmienok ustanovených týmto zákonom.\n\n\n\n\t20. Dôvodom uloženia sankcie bolo zistenie, že na webových sídlach www.lottoland.sk a\n\n\twww.onlinecasinoadvice.sk <., ktorých vlastníkom a registrátorom je žalobca, sú propagované hazardné\n\n\thry, na ktoré nebola udelená licencia podľa zákona č. 171/2005 Z.z. Na webovom sídle www.lottoland.sk\n\n\t<. s IP adresou XX.XXX.XXX.XXX sa používateľom internetu zobrazí informácia o zahraničných\n\n\thazardných hrách, na ktoré nebola vydaná ani udelená licencia podľa zákona č. 171/2005 Z.z. a\n\n\tpodnecuje k účasti na hazardných hrách ponukou žrebov, zakúpením ktorých je možné zúčastniť sa\n\n\ttýchto zahraničných hazardných hier prostredníctvom internetu aj z územia Slovenskej republiky. Na\n\n\twebovom sídle www.onlinecasinoadvice.sk s IP adresou XX.XX.XXX.XXX sa používateľom internetu\n\n\tzobrazí informácia o hazardných hrách a prevádzkovateľoch hazardných hier, na ktoré nebola udelená\n\n\talebo vydaná licencia podľa zákona č. 171/2005 Z.z. a podnecujú k účasti na hazardných hrách ponukou\n\n\todkazov s priamym prepojením na stránky internetových kasín prevádzkovaných spoločnosťami,\n\n\tktorým nebola udelená licencia podľa zákona č. 171/2005 Z.z. Týchto hazardných hier je možné z\n\n\túzemia Slovenskej republiky zúčastniť sa prostredníctvom internetu aj ponukou vstupných bonusov k\n\n\tpočiatočnému vkladu po registrácii hráča v propagovaných kasínach.\n\n\n\n\t21. Úlohou Najvyššieho súdu Slovenskej republiky ako súdu kasačného bolo posúdiť správnosť\n\n\tprávnych záverov súdu prvého stupňa, ktorý po preskúmaní zákonnosti rozhodnutia a postupu\n\n\tžalovaného dospel k záveru, že žalovaný postupoval v súlade s platnou právnou úpravou a napadnuté\n\n\trozhodnutie je zákonné.\n\n\n\n\t22. Podľa § 2 písm. r) zákona č. 171/2005 Z.z. propagovaním hazardnej hry akákoľvek forma\n\n\tinformovania alebo podnecovania k účasti na hazardnej hre dostupnej na území Slovenskej republiky,\n\n\tvrátane hazardnej hry prevádzkovanej prostredníctvom internetu, ktorej sa môže hráč zúčastniť z územia\n\n\tSlovenskej republiky najmä zaplatením vkladu alebo uskutočnením stávky, alebo akákoľvek forma\n\n\tinformovania o prevádzkovateľovi hazardnej hry, o fyzickej osobe alebo o právnickej osobe, ktorá bez\n\n\tlicencie podľa tohto zákona prevádzkuje hazardnú hru v akejkoľvek podobe s cieľom uplatniť túto\n\n\thazardnú hru na trhu.\n\n\n\n\t23. Podľa § 35 ods. 2 zákona č. 171/2005 Z.z. propagovanie hazardnej hry je dovolené, len ak na\n\n\tjej prevádzkovanie bola udelená alebo vydaná licencia podľa tohto zákona a je prevádzkovaná za\n\n\tpodmienok ustanovených týmto zákonom.\n\n\n\n\t24. Podľa § 54 ods. 1 zákona č. 171/2005 Z.z. ak orgány dozoru v rámci výkonu svojej pôsobnosti\n\n\tpodľa tohto zákona zistia, že dozorované subjekty porušili ustanovenia tohto zákona, osobitných\n\n\tzákonov alebo iných všeobecne záväzných právnych predpisov, ktoré sa vzťahujú na prevádzkovanie\n\n\thazardných hier, podmienky prevádzkovania hazardných hier podľa udelenej alebo vydanej licencie,\n\n\tpovinnosti podľa herného plánu vrátane pravidiel hazardných hier alebo nesplnia povinnosti im uložené\n\n\tprávoplatným rozhodnutím orgánu dozoru, uložia im tieto sankcie:\n\n\ta) opatrenia na odstránenie a nápravu zistených nedostatkov vrátane lehoty na ich splnenie a povinnosti\n\n\tv určenej lehote informovať orgán dozoru o ich splnení,\n\n\tb) predkladanie osobitných výkazov, hlásení a správ,\n\n\tc) skončenie nepovolenej činnosti,\n\n\td) pozastavenie prevádzkovania hazardnej hry,\n\n\te) pokutu,\n\n\tf) úrok z omeškania vo výške a v prípadoch podľa odseku 2,\n\n\tg) podnet ministerstvu alebo obci na odňatie individuálnej licencie.\n\n\t25. Najvyšší súd v prvom rade poukazuje na to, že sťažovateľ postavil svoju kasačnú sťažnosť na\n\n\todlišných argumentoch ako správnu žalobu, pričom v zmysle § 441 Správneho súdneho poriadku\n\n\tv kasačnej sťažnosti nemožno uplatňovať nové skutočnosti a dôkazy okrem skutočností a dôkazov\n\n\tna preukázanie prípustnosti a včasnosti podanej kasačnej sťažnosti. Pokiaľ sťažovateľ namietal, že\n\n\tkrajský súd neaplikoval na uvedený prípad smernicu o sieťovej a informačnej bezpečnosti ani príslušnú\n\n\teurópsku judikatúru, najvyšší súd k tomu uvádza, že sú to novo uvádzané námietky sťažovateľa, s\n\n\tktorými sa krajský súd nemal možnosť vysporiadať v napadnutom rozsudku, keďže ich sťažovateľ\n\n\tneuvádzal v žalobe.\n\n\n\n\t26. Sťažovateľ v tejto súvislosti poukazoval na § 122 Správneho súdneho poriadku, podľa ktorého\n\n\tskutočnosti všeobecne známe alebo známe správnemu súdu z jeho činnosti, ako aj právne predpisy\n\n\tuverejnené alebo oznámené v Zbierke zákonov Slovenskej republiky a právne záväzné akty Európskych\n\n\tspoločenstiev a právne záväzné akty Európskej únie, ktoré boli uverejnené v Úradnom vestníku\n\n\tEurópskych spoločenstiev a v Úradnom vestníku Európskej únie, sa nedokazujú. Najvyšší súd nepopiera\n\n\tkonštatovanie zákonodarcu v uvedenom ustanovení, avšak uvádza, že skutočnosť, že záväzné právne\n\n\tpredpisy Slovenskej republiky a právne záväzné akty Európskych spoločenstiev a Európskej únie sa\n\n\tnedokazujú, neznamená, že táto skutočnosť zbavuje žalobcu v súdnom prieskumnom konaní povinnosti\n\n\ttvrdenia, teda uvedenia skutkových a právnych dôvodov, z akých považuje žalobca napadnuté\n\n\trozhodnutie správneho orgánu za nezákonné (§ 182 ods. 1 písm. e) Správneho súdneho poriadku).\n\n\tSprávny súd nevyhľadáva dôvody nezákonnosti za žalobcu, ale napadnuté rozhodnutie správneho\n\n\torgánu preskúmava v rozsahu žalobných dôvodov.\n\n\n\n\t27. Pokiaľ sťažovateľ odvolávajúc sa na judikatúru ES ĽP vyvodil záver, že výhradné právo používať\n\n\tpredmetné domény malo ekonomickú hodnotu, najvyšší súd k tomu uvádza, že táto skutočnosť nie\n\n\tje spornou otázkou v prejednávanej veci. Predmetom sporu je, či sťažovateľ niesol zodpovednosť za\n\n\tobsah webových stránok umiestnených pod doménovými menami, ktoré zaregistroval sťažovateľ a bol\n\n\tich držiteľom.\n\n\n\n\t28. Sťažovateľ opakovane zdôrazňuje (tak v kasačnej sťažnosti ako aj v podanej žalobe), že domény\n\n\tzaregistroval v prospech tretích osôb, nakoľko držiteľom domén najvyššej úrovne .sk môžu byť len\n\n\tsubjekty so sídlom alebo trvalým pobytom na Slovensku, a tiež uvádza, že nemá žiaden dosah na obsah\n\n\twebových stránok, ktoré sú napojené na ním zaregistrované doménové mená. V prejednávanej veci\n\n\tnie je spornou skutočnosť, že držiteľom a registrátorom predmetných doménových mien je sťažovateľ.\n\n\tNajvyšší súd uvádza, že pokiaľ ich zaregistroval s úmyslom neužívať ich osobne, ale prenechať ich\n\n\tužívanie tretej osobe, bolo to jeho rozhodnutie, ale táto skutočnosť nemení nič na tom, kto je skutočným\n\n\tdržiteľom týchto domén. Bolo na slobodnej vôli sťažovateľa zaregistrovať domény v prospech tretích\n\n\tosôb a následne potom bolo zodpovednosťou sťažovateľa zabezpečiť dodržiavanie právnych predpisov\n\n\tna webových stránkach umiestnených pod ním zaregistrovanými a držanými doménovými menami. Ako\n\n\tregistrátor a držiteľ má sťažovateľ určité práva a povinnosti, za ktoré nesie zodpovednosť. Ak postúpil\n\n\tužívanie svojich práv tretím osobám, bolo tiež na ňom, akým spôsobom si zabezpečí dodržiavanie\n\n\tjemu vyplývajúcich povinností ako registrátora a držiteľa tretími stranami, resp. zodpovednosť za\n\n\tnedodržiavanie týchto povinností. To už je však na vzájomnom vzťahu sťažovateľa a jeho partnerov. Pre\n\n\trozhodovanie žalovaného bolo podstatné, kto je uvedený ako skutočný držiteľ doménových mien.\n\n\n\n\t29. Pokiaľ sťažovateľ namietal, že krajský súd stotožnil držiteľa a vlastníka domény, najvyšší súd k\n\n\ttomu uvádza, že zo záverov napadnutého rozsudku vyplýva, že krajský súd uvádzal pojem vlastník či\n\n\tdržiteľ domén alternatívne v rovnakom význame (rovnako ako aj žalovaný), pričom v prejednávanej veci\n\n\tnebolo predmetom sporu určiť, či sťažovateľ je držiteľom alebo vlastníkom domén, ani túto skutočnosť\n\n\tsťažovateľ v doterajšom priebehu súdneho konania a tiež v priebehu správneho konania nenamietal.\n\n\n\n\t30. Pokiaľ sťažovateľ namietal, že licencie na prevádzkovanie hazardných hier sú vydané, najvyšší\n\n\tsúd poukazuje na to, že takéto tvrdenia nepodložil žiadnymi dôkazmi ani konkrétnymi overiteľnými\n\n\ttvrdeniami. Pokiaľ tiež poukazoval na to, že zákon č. 171/2005 Z.z. nevyžaduje udelenie licencie na\n\n\tpropagáciu hazardných hier, najvyšší súd uvádza, že sťažovateľ nebol sankcionovaný za absenciu\n\n\tlicencie na propagáciu hazardných hier, ale za samotné propagovanie hazardných hier, na ktorých\n\n\tprevádzkovanie nebola udelená licencia podľa zákona č. 171/2005 Z.z.\n\n\t31. Po preskúmaní napadnutého rozhodnutia krajského súdu a konania, ktoré mu predchádzalo, v\n\n\tzmysle námietok uvedených v kasačnej sťažnosti, dospel kasačný súd k záveru, že krajský súd\n\n\tpostupoval v súlade so zákonom, keď žalobu zamietol. Kasačnú sťažnosť ako nedôvodnú preto kasačný\n\n\tsúd podľa § 461 Správneho súdneho poriadku zamietol.\n\n\n\n\t32. K návrhu sťažovateľa, aby najvyšší súd priznal odkladný účinok kasačnej sťažnosti podľa § 447 ods.\n\n\t1 Správneho súdneho poriadku, najvyšší súd uvádza, že v prejednávanom prípade nastáva odkladný\n\n\túčinok kasačnej sťažnosti priamo zo zákona, nakoľko táto bola podaná proti rozhodnutiu krajského súdu\n\n\tvo veci samej vydanému v konaní o správnej žalobe vo veciach správneho trestania (§ 446 ods. 2 písm.\n\n\tc) Správneho súdneho poriadku).\n\n\n\n\t33. O trovách kasačného konania rozhodol kasačný súd podľa § 167 ods. 1 v spojení s § 467 ods.\n\n\t1 písm. c) Správneho súdneho poriadku tak, že sťažovateľovi, ktorý v tomto konaní nemal úspech,\n\n\tich náhradu nepriznal (§ 467 ods. 1 Správneho súdneho poriadku a analogicky podľa § 167 ods. 1\n\n\tSprávneho súdneho poriadku) a žalovanému ich nepriznal v zmysle § 467 ods. 1 Správneho súdneho\n\n\tporiadku a analogicky podľa § 168 Správneho súdneho poriadku.\n\n\n\n\tPoučenie:\n\n\n\n\n\n\tProti tomuto rozsudku n i e j e prípustný opravný prostriedok.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}