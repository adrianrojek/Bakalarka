{"sud_guid": "", "sud_typ": "", "sud_nazov": "Okresný súd Žilina", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "14Csp/99/2017", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Žilina\n\nSpisová značka:                      14Csp/99/2017\n\nIdentifikačné číslo súdneho spisu:   5117223875\n\nDátum vydania rozhodnutia:           26. 06. 2018\n\nMeno a priezvisko sudcu, VSÚ:        JUDr. Vladimír Kozáčik\n\nECLI:                                ECLI:SK:OSZA:2018:5117223875.5\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Žilina, sudcom JUDr. Vladimírom Kozáčikom, spore žalobcu: P. F., nar. XX.XX.XXXX, bytom\n\n\tNa F. XXX/X, Z. nad X. proti žalovanému: U., SE, so sídlom Příkop 843/4, Zábrdovice, 602 00 Brno,\n\n\tČeská republika, o určenie, že poskytnutý úver je bezúročný a bez poplatkov, takto\n\n\n\n\trozhodol:\n\n\n\n\n\n\tI. Súd u r č u j e , že úver poskytnutý na základe „Smlouvy o zápůjčce č. 478004“ zo dňa 28.12.2015\n\n\tuzatvorenej medzi žalobcom a žalovaným je bezúročný a bez poplatkov.\n\n\n\n\tII. Žalovaný j e p o v i n n ý nahradiť žalobcovi trovy konania v rozsahu 100 %.\n\n\n\n\todôvodnenie:\n\n\n\n\n\n\t1. Žalobca sa návrhom zo dňa 13.06.2017, doručeným Okresnému súdu Žilina dňa 24.07.2017 domáhal\n\n\tvydania rozsudku, ktorým by súd určil, že úver poskytnutý na základe zmluvy o zápůjčce č. 478004\n\n\tzo dňa 28.12.2015, uzatvorenej medzi žalobcom a žalovaným je bezúročný a bez poplatkov. Popri\n\n\ttom sa domáhal aj nariadenia neodkladného opatrenia, ktorým súd uloží žalovanému povinnosť zdržať\n\n\tsa akéhokoľvek použitia Dohody o zrážkach zo mzdy zo dňa 28.12.2015 a vykonať oznámenie\n\n\tzamestnávateľovi žalobcu, aby upustil od vykonávania zrážok zo mzdy v súvislosti so smluvou o\n\n\tzápůjčce č. 478004 zo dňa 28.12.2015 a to až do právoplatného rozhodnutia vo veci samej. O\n\n\tneodkladnom opatrení súd rozhodol uznesením č.k. 14Csp/99/2017-36 zo dňa 6.11.2017 tak, že návrhu\n\n\tvyhovel.\n\n\n\n\n\n\t2. Žalobca žalobu odôvodnil tým, že žalobca a žalovaný dňa 28.12.2015 uzatvorili zmluvu o zápůjčce č.\n\n\t478004. Predmetná zmluva je v zmysle § 52 ods. 2 Občianskeho zákonníka spotrebiteľskou zmluvou a v\n\n\tzmysle ust. čl. 6 nariadenia Európskeho parlamentu a Rady č. 593/2008 o rozhodnom práve pre zmluvné\n\n\tzáväzky je rozhodným právom právny poriadok krajiny obvyklého pobytu spotrebiteľa. Z tohto dôvodu\n\n\tžalobca opiera svoj návrh o slovenský právny poriadok. Žalobca má za to, že zmluva neobsahuje všetky\n\n\tzákonom stanovené náležitosti zák. č. 129/2010 Z.z. o spotrebiteľských úveroch a preto je poskytnutý\n\n\túver bezúročný a bez poplatkov. Rovnako žalovaný nespĺňa povinnosť zakotvenú v ust. § 20 ods. 1\n\n\tpísm. a) v spojení s ust. § 24 ods. 2 zákona č. 129/2010 Z.z., t.j. Národnou bankou Slovenska nemá\n\n\tudelené povolenie na poskytovanie spotrebiteľských úverov. Naliehavý právny záujem na určení, že\n\n\tposkytnutý úver je bezúročný a bez poplatkov vyvodzuje žalobca z potreby odstránenia právnej neistoty\n\n\tv právnom vzťahu medzi ním a žalovaným, poukázal na rozsudok Najvyššieho súdu ČR sp. zn. 3Cdo\n\n\t1338/96 a rozsudok Najvyššieho súdu SR sp. zn. 1MCdo 1/2009. Žalobca má za to, že úver je bezúročný\n\n\ta bez poplatkov. Bez toho, aby túto skutočnosť skonštatoval príslušný súd, žalobca by mal pokračovať\n\n\tv splácaní úveru, čoho dôsledkom by bolo, že by sa žalobca musel domáhať vydania bezdôvodného\n\n\tobohatenia. Zmluvou č. 478004 zo dňa 28.12.2015 bol žalobcovi poskytnutý úver vo výške 350,-eur,\n\n\tktorú mal zaplatiť jednorázovo do 28 dní odo dňa poskytnutia úveru, spolu s istinou mal vrátiť veriteľovi\n\n\taj odplatu vo výške 100,-eur. Žalobca mal vrátiť žalovanému spolu sumu 450,-eur, teda ročný úrok\n\n\tpredstavuje 372,3 %. Vyslovil názor, že v zmluve absentujú základné náležitosti vyžadované zákonom\n\n\t č. 129/2019 Z.z. a to druh spotrebiteľského úveru, adresa predávajúceho, na ktorej môže spotrebiteľ\n\n\tuplatniť reklamáciu alebo sťažnosť, výška, úroková sadzba, odplata, či správne uvedená výška RPMN. V\n\n\tzmluve nie je vôbec uvedená výška úrokovej sadzby a RPMN je v zmluve uvedená vo výške 2430,96%.\n\n\tTakéto konanie žalobcu sa dá považovať za nekalú obchodnú praktiku v zmysle zákona č. 250/2007 Z.z.\n\n\to ochrane spotrebiteľa. Žalobca poukázal na rozhodnutie Slovenskej obchodnej inšpekcie, Ústredného\n\n\tinšpektorátu Slovenskej obchodnej inšpekcie č. SK/0054/99/2016 zo dňa 06.06.2016. Ďalej žalobca\n\n\tpoukázal na znenie ust. § 9 ods. 2, § 11 zákona č. 129/2010 Z.z. s vyvodením záveru, že úver je potrebné\n\n\tposudzovať ako bezúročný.\n\n\n\n\t3. Žalovaný navrhoval o žalobe rozhodnúť podľa § § 138 CSP, ako o zjavne nedôvodnej s výzvou žalobcu\n\n\tna späťvzatie žaloby. Ďalej vyslovil názor, že žalobca nemá naliehavý právny záujem podľa § 137 písm.\n\n\tc) CSP na podanej určovacej žaloby, nakoľko § 137 CSP písm. c/ pripúšťa určovacie žaloby len vo vzťahu\n\n\tk právam, nie právnym vzťahom ako § 80 písm. c/ OSP a vo vzťahu k právnym skutočnostiam len v\n\n\tprípade, ak to predpokladá osobitný predpis (napr. dobrovoľná dražba, uznesenie valného zhromaždenia\n\n\tkapitálovej spoločnosti, skončenie pracovného pomeru). Poukázal na rozhodnutie Okresného súdu\n\n\tBratislava II, ktorý zamietol návrh na začatie konania v konaní vedenom pod sp. zn. 52C/135/2014\n\n\trozhodnutím zo dňa 25.05.2016, ktorým sa navrhovateľ domáhal určenia zmluvy za bezúročnú a bez\n\n\tpoplatkov.\n\n\n\n\n\n\t4. K samotným nárokom žalobcu a skutkovým tvrdeniam uviedol, že žalobca ako dlžník uzatvoril\n\n\tso MINIHOTOVOST, a.s. ako veriteľom dňa 28.12.2015 Smlouvu o zapújčce č. 478004, ktorou sa\n\n\tspotrebiteľ zaviazal poskytnuté peňažné prostriedky 350,00 eur vrátiť a zaplatiť odplatu 100,00 eur,\n\n\tt. j. celkovú čiastku 450,00 eur. Tvrdil, že žalobcove tvrdenia nemajú nijakú oporu v zákone ani v\n\n\tdôkazoch, nakoľko žalobcove vyjadrenie len kriticky poukazuje, že zmluvné podmienky sú neprijateľné\n\n\tbez akejkoľvek opory svojich tvrdení, pričom neuviedol žiadny relevantný dôvod v ktorom ako tvrdí\n\n\tboli porušené všeobecné záväzné právne predpisy na ochranu spotrebiteľa, svoje tvrdenia žiadnym\n\n\trelevantným spôsobom neodôvodnil nepreukázal ich rozpor so zákonom alebo dobrými mravmi ale len\n\n\tabstraktne vytkol bez akejkoľvek argumentácie preukazujúce opodstatnenosť jeho tvrdení. Jedná sa\n\n\to naplnenie čl. 5 CSP, teda o zjavné zneužitie práva, ktoré nepožíva právnu ochranu. Žalobca sa v\n\n\tžalobe opiera o právne predpisy Slovenskej republiky a to konkrétne Občiansky zákonník a zákon o\n\n\tspotrebiteľských úveroch, avšak v predmetnom prípade je rozhodujúcim právom právny poriadok Českej\n\n\trepubliky. Vzhľadom k uvedenému nemožno predmetnú smlouvu o zapújčce subsumovať pod zákonné\n\n\tustanovenia Občianskeho zákonníka a zákona o spotrebiteľských úveroch a teda žalobcove tvrdenia\n\n\tnenachádzajú potrebnú oporu na preukázanie bezúročnosti a bezpoplatkovosti. Žalobca nepreukázal\n\n\tneprijateľné zmluvné podmienky na základe ktorých by smlouva o zapůjčce bola bezúročná a bez\n\n\tpoplatkov. Smlouva o zapůjčce sa riadi podľa zákona č. 145/2010 Sb., o spotřebitelském úvěru a o\n\n\tzměně nekterých zákonú, ve změní pozdělších zákonú. Poukázal na to, že Nariadenie Európskeho\n\n\tparlamentu a Rady (ES) č. 593/2008 o rozhodnom práve pre zmluvné záväzky (ďalej len „Rím I“), ktorý\n\n\tv č. 6 definuje spotrebiteľskú zmluvu pričom určuje právny poriadok krajiny pod ktorý sa má subsumovať\n\n\tzmluva o spotrebiteľskom úvere. Ustanovenie čl. 6 ods. 1 písm. a) Rím I určuje, že rozhodným právom\n\n\tje právny poriadok v ktorom má spotrebiteľ obvyklý pobyt ak podnikateľ, vykonáva svoju podnikateľskú\n\n\tčinnosť v krajine obvyklého pobytu spotrebiteľa. V danom prípade nie sú naplnené podmienky v ktorom\n\n\tby sa spravoval právny vzťah pod právnym poriadkom SR, nakoľko podnikateľ (žalovaný) vykonáva\n\n\tsvoju podnikateľskú činnosť v českej republike a obvyklý pobyt spotrebiteľa je Slovenská republika.\n\n\tĎalej čl. 6 ods. 1 písm. b) Rím I hovorí, že na právny poriadok spotrebiteľovho obvyklého pobytu sa má\n\n\tsubsumovať daný vzťah ak podnikateľ smeruje svoju činnosť na krajinu obvyklého pobytu spotrebiteľa. V\n\n\tdanom prípade nie je naplnené ani toto ustanovenie, nakoľko žalovaný pôsobí predovšetkým na českom\n\n\ttrhu. V praxi sa toto pravidlo bude aplikovať napr. v prípade, že Na Slovensku sídliaci spotrebiteľ si\n\n\tobjedná výrobok alebo službu od českej spoločnosti na základe reklamy uverejnenej na slovenskom\n\n\ttrhu, naopak je potrebné upozorniť, že situácia, kedy si ten istý spotrebiteľ objedná službu od spoločnosti\n\n\tsídliacej v Českej republike na základe inzercie uskutočnenej v českých novinách, ktoré sa dajú kúpiť\n\n\taj na Slovensku, nebude podliehať režimu čl. 6 ods.1 písm. b) Rím I. (Giulianiho - Lagardeho zpráva k\n\n\tŘímské úmluvě o rozhodném právu pro smluvní závazkové vztahy z r. 1980).\n\n\n\n\t5. Vo veci samej súd nariadil pojednávanie, na ktorom vec prejednal. Na pojednávanie sa dostavil\n\n\tžalobca, ktorý zotrval na podanej žalobe. Poukázal na to, že napriek tomu, že si požičal 350,- eur a mal\n\n\tvrátiť 450,- eur, cez zrážky zo mzdy si žalobca zrazil 830,- eur, pokiaľ súd nevydal predbežné opatrenie.\n\n\t6. Súd vykonal dokazovanie oboznámením listinných dôkazov a výsluchom žalobcu.\n\n\t7. Podľa článku 6 ods. 1 a 2 nariadenia Rím I ods. 1 Bez toho, aby boli dotknuté články 5 a 7, zmluva\n\n\tuzavretá fyzickou osobou na účel, ktorý sa môže považovať za patriaci do oblasti mimo jej predmetu\n\n\tčinnosti alebo výkonu povolania (ďalej len „spotrebiteľ“), s inou osobou, ktorá koná v rámci svojho\n\n\tpredmetu činnosti alebo výkonu povolania (ďalej len „podnikateľ“), sa spravuje právnym poriadkom\n\n\tkrajiny obvyklého pobytu spotrebiteľa za predpokladu, že podnikateľ:\n\n\ta) vykonáva svoju obchodnú alebo podnikateľskú činnosť v krajine obvyklého pobytu spotrebiteľa alebo\n\n\tb) akýmkoľvek spôsobom smeruje takú činnosť na túto krajinu alebo niekoľko krajín vrátane tejto krajiny\n\n\ta zmluva patrí do rozsahu tejto činnosti.\n\n\n\n\t8. Podľa článku 6 ods. 1 a 2 nariadenia Rím I ods. 2 bez ohľadu na odsek 1 si strany môžu v súlade s\n\n\tčlánkom 3 zvoliť rozhodné právo pre zmluvu, ktorá spĺňa požiadavky odseku 1. Takáto voľba rozhodného\n\n\tpráva však nesmie viesť k tomu, že spotrebiteľ bude zbavený ochrany vyplývajúcej z ustanovení, od\n\n\tktorých sa nemožno odchýliť dohodou podľa práva, ktoré by v prípade absencie voľby bolo na základe\n\n\todseku 1 rozhodným.\n\n\n\n\t9. Súdny dvor Európskej únie ustálil pojem spotrebiteľ pre účely uplatnenia, obrany a poskytnutie práv\n\n\tv súdnom konaní keď uviedol, že ochrana sa vzťahuje na „súkromných konečných spotrebiteľov“ (vec\n\n\t150/77, Bertrand). Súdny dvor neskôr dospel k záveru, že ochrana poskytovaná spotrebiteľom sa\n\n\tvzťahuje na zmluvy uzatvorené výhradne jednotlivcami s cieľom uspokojiť potreby spotreby a nemôže\n\n\tsa vzťahovať na spoločnosti alebo právnické osoby (vec C-269/95, Benincasa). Poskytnutú ochranu\n\n\tmôže uplatniť iba samotný spotrebiteľ, a nie žalobca, ktorý koná v rámci svojho predmetu činnosti alebo\n\n\tvýkonu povolania a ktorému spotrebiteľ postúpil svoje práva (vec C-89/91, Shearson Lehmann Hutton).\n\n\tSúdny dvor napokon rozhodol, že vymedzenie spotrebiteľa musí mať v celej Únii autonómny a jednotný\n\n\tvýklad (C-508/12, Vapenik).\n\n\n\n\t10. Podľa pravidiel nariadení Brusel I a Rím I sa zmluvná strana považuje za oprávnenú na osobitnú\n\n\tochranu poskytovanú spotrebiteľom, ak bola zmluva uzatvorená na účel, „ktorý sa môže považovať za\n\n\tpatriaci do oblasti mimo jej predmetu činnosti alebo výkonu povolania“. Keďže podmienkou uplatnenia\n\n\tnariadenia Brusel I (pravidiel o právomoci) je, že spotrebiteľ má bydlisko v členskom štáte EÚ, na\n\n\túčel uplatnenia pravidiel o rozhodnom práve (nariadenie Rím I) môže mať spotrebiteľ obvyklý pobyt v\n\n\trámci EÚ alebo mimo nej. Podľa nariadenia Brusel I (prepracované znenie) má spotrebiteľ - žalobca\n\n\tmožnosť žalovať buď v členskom štáte, v ktorom má bydlisko druhá strana, ak má druhá strana sídlo\n\n\tv EÚ, alebo bez ohľadu na sídlo druhej strany v členskom štáte EÚ alebo v tretej krajine na súde v\n\n\tmieste, kde má bydlisko. V prvom prípade sa v nariadení určuje iba medzinárodná právomoc, pričom\n\n\tprávomoc konkrétneho súdu, na ktorom má byť žaloba podaná, sa stanovuje na základe vnútroštátneho\n\n\tprocesného práva príslušného štátu. V druhom prípade sa v nariadení stanovuje medzinárodná aj\n\n\tmiestna právomoc, čo znamená, že spotrebiteľ môže žalovať len v mieste svojho bydliska. V nariadení\n\n\tBrusel I (prepracované znenie v článku 63) sa stanovuje, že ak je podnikateľom obchodná spoločnosť\n\n\talebo právnická osoba, bydlisko má v mieste, kde má registrované sídlo, alebo ústredie, alebo hlavné\n\n\tmiesto podnikateľskej činnosti.\n\n\n\n\t11. Súd konštatoval, že v zmysle Nariadenia Európskeho parlamentu a Rady (EÚ) č. 1215/2012 z 12.\n\n\tdecembra 2012 o právomoci a o uznávaní a výkone rozsudkov v občianskych a obchodných veciach\n\n\t(Ú. v. EÚ L 351, 20.12.2012 má v danej veci právomoc, hoci žalovaným je právnická osoba so sídlom\n\n\tv Českej republike, registrovaná v Obchodnom registri Mestského súdu v Prahe, teda jedná sa o\n\n\tzahraničnú právnickú osobu s cezhraničným sporom. Právomoc je daná práve charakterom žalobcu,\n\n\tktorý ako fyzická osoba, nepodnikateľ, bez súvisu s výkonom povolania či zamestnania, ktorý má\n\n\tbydlisko (aj registrovaný trvalý pobyt) v obvode Okresného súdu Žilina, ktorý je podľa § 19 písm. d/ CSP\n\n\tmieste príslušným súdom na prejednanie tohto sporu.\n\n\n\n\t12. Na základe nariadenia Rím I sa účastníkom spotrebiteľskej zmluvy umožňuje vybrať si právny\n\n\tporiadok, ktorým sa budú upravovať akékoľvek otázky týkajúce sa zmluvy, takýto výber však podlieha\n\n\turčitým kogentným normám zameraným na ochranu spotrebiteľa ako slabšej strany zmluvy.\n\n\n\n\t13. Ak medzi stranami nedošlo k platnej voľbe rozhodného práva, môže spotrebiteľ podľa článku 6\n\n\tods. 1 využiť právny poriadok krajiny, v ktorej má obvyklý pobyt. Podmienkou uplatnenia uvedeného\n\n\tpravidla je podmienené tým, že podnikateľ vykonáva svoju obchodnú alebo podnikateľskú činnosť v\n\n\tkrajine obvyklého pobytu spotrebiteľa alebo akýmkoľvek spôsobom smeruje takú činnosť do tejto krajiny\n\n\talebo niekoľkých krajín vrátane tejto krajiny a zmluva patrí do rozsahu uvedených činností.\n\n\n\n\t14. Žalobca žiadal uplatniť právomoc a voľbu práva Slovenskej republiky s ohľadom na skutočnosť, že\n\n\tžalovaný smeruje činnosť na územie Slovenskej republiky.\n\n\n\n\t15. V prvom rade pre predbežnom posúdení súd nezistil, že by sa jednalo niektorú z výnimiek daných\n\n\t článok 6 ods. 4 Rím I, teda že by sa jednalo sa o taxatívne vymedzené zmluvy (právne úkony) v\n\n\tdanom ustanovení. Uvedená zmluva, na základe ktorej sa žalobca domáha svojich práv, medzi zmluvy\n\n\ts vylúčením aplikácie čl. 6 ods. 1 Rím I nepatrí a túto skutočnosť netvrdil ani žalovaný.\n\n\n\n\t16. Obrana žalovaného vo vzťahu k aplikácii rozhodného práva spočívala v tom, že svoju činnosť\n\n\tnesmeruje na územie Slovenskej republiky.\n\n\n\n\t17. Osobitná ochrana spotrebiteľov v nariadeniach Brusel I (prepracovanom znení) a Rím I sa uplatňuje,\n\n\tak podnikateľ „smeruje svoje činnosti“ do členského štátu spotrebiteľa v zmysle článku 17 ods. 1 písm. c)\n\n\tnariadenia Brusel I a článku 6 ods. 1 nariadenia Rím I. V tomto ohľade sa v odôvodnení č. 24 nariadenia\n\n\tRím I odkazuje na konzistentnosť výkladu vecnej pôsobnosti medzi pravidlami nariadenia Brusel I a\n\n\tnariadenia Rím I, ktoré sa konkrétne vzťahujú na pojem „smerovanie činností“.\n\n\n\n\t18. Súdny dvor poskytol usmernenie o tom, ako vykladať pojem „smerovanie činností“ do určitého\n\n\tčlenskému štátu. Vo svojom zásadnom rozsudku vo veciach Pammer/Alpenhof (spojené veci C-585/08\n\n\ta C-144/09) musel Súdny dvor rozhodnúť, či dostupnosť internetového sídla postačuje na to, aby sa\n\n\tstanovilo, že podnikateľ smeruje svoju činnosť do členského štátu bydliska spotrebiteľa v zmysle článku\n\n\t15 ods. 1 písm. c) nariadenia Brusel I.\n\n\n\n\t19. Súdny dvor rozhodol, že samotná dostupnosť internetovej stránky v danom členskom štáte\n\n\tnepostačuje na stanovenie, či podnikateľ smeroval svoju činnosť do tohto členského štátu. S týmto\n\n\tcieľom je naopak potrebné preskúmať, či z internetových sídiel a celkovej činnosti podnikateľa vyplýva,\n\n\tže podnikateľ pred uzatvorením zmluvy so spotrebiteľom zamýšľal obchodovať so spotrebiteľmi\n\n\ts bydliskom v jednom alebo viacerých členských štátoch vrátane členského štátu bydliska tohto\n\n\tspotrebiteľa. Stručne možno z rozhodnutie vyvodiť záver, že bez dostatočného dôkazu o uvedenom\n\n\tzámere len samotná dostupnosť internetovej stránky podnikateľa alebo jeho sprostredkovateľa v\n\n\tčlenskom štáte, v ktorom má spotrebiteľ bydlisko, nie je dostačujúce pre vyvodenie záveru, že podnikateľ\n\n\tsvoju činnosť smeruje aj na daný štát s obvyklým pobytom spotrebiteľa.\n\n\n\n\t20. V tejto súvislosti Dvor audítorov pre potreby určenia smerovania vypracoval zoznam kritérií, ktoré\n\n\tnavrhol použiť pri hodnotení smerovania činnosti podnikateľa mimo krajiny pôvodu (sídla):\n\n\t1/ medzinárodná povaha činnosti,\n\n\t2/ uvedenie trasy cesty z ostatných členských štátov do miesta, kde má podnikateľ sídlo,\n\n\t3/ používanie iného jazyka alebo inej meny, ako je jazyk alebo mena zvyčajne používaná v členskom\n\n\tštáte, v ktorom má podnikateľ sídlo, s možnosťou vykonať a potvrdiť rezerváciu v tomto inom jazyku, 4/\n\n\tuvedenie telefónnych čísiel s medzinárodnou predvoľbou,\n\n\t5/ vynaloženie výdavkov na odkazové služby na internete, aby sa spotrebiteľom s bydliskom v ostatných\n\n\tčlenských štátoch uľahčil prístup na stránku podnikateľa alebo jeho sprostredkovateľa,\n\n\t6/ používanie doménového mena prvej úrovne, ktorá je iná ako prvá úroveň členského štátu, v ktorom má\n\n\tpodnikateľ sídlo, a zmienka o medzinárodnej klientele tvorenej klientmi s bydliskom v rôznych členských\n\n\tštátoch.\n\n\n\n\n\n\t21. Podľa judikatúry Súdneho dvora Európskej únie v rozsudku vo veci Mühlleitner (C-190/11) Súdny\n\n\tdvor rozhodol, že nie je nevyhnutné, aby sa zmluva uzatvárala na diaľku, možno to však zohľadniť\n\n\tpri posudzovaní všetkých relevantných faktorov potrebných na preukázanie skutočnosti, či podnikateľ\n\n\tsmeruje svoju činnosť do určitého členského štátu. V rozsudku vo veci Emrek (C-218/12) Súdny dvor\n\n\trozhodol, že v článku 15 ods. 1 písm. c) nariadenia Brusel I [článok 17 ods. 1 písm. c) prepracovaného\n\n\tznenia] sa nevyžaduje príčinná súvislosť medzi internetovým sídlom a uzatvorením zmluvy. Takáto\n\n\tpríčinná súvislosť však predstavuje dôkaz o súvislosti medzi zmluvou a obchodnou alebo podnikateľskou\n\n\tčinnosťou smerujúcou do členského štátu, v ktorom má spotrebiteľ bydlisko.\n\n\t22. V konaní súd zistil, že Smlouva o zápůjčce č. 478004 zo dňa 28.12.2015 o 14:59 hod. je vyhotovená v\n\n\tčeskom jazyku a má byť uzavretá podľa § 2390 a násl. zákona č. 89/2012 Sb. Občanský zákonník a zák.\n\n\t č. 145/2010 Sb. o spotřebitelském úvěru. Mena úveru v čl. III je však stanovená nie v CZK, teda mene\n\n\tplatnej v krajine pôvodu podnikateľa ale v mene euro, teda v mene platnej v krajine obvyklého pobytu\n\n\tspotrebiteľa - žalobcu, ktorý svoju adresu riadne uviedol v úvodných ustanoveniach zmluvy. Rovnako v\n\n\tčl. IV. zmluvy v treťom odseku je zvolená mena euro aj pre upomienku. Súvisiaca dohoda o zrážkach zo\n\n\tmzdy a iných príjmov zo dňa 28.12.2015 o 14:59 hod. ako súvisiaca zmluvy zabezpečujúca zmluvu o\n\n\túvere je vyhotovená v slovenskom jazyku podľa § 551 zákon č. 40/1964 Zb. teda Občianskeho zákonníka\n\n\tplatného na území SR dokonca s odkazom na úrok z omeškania podľa nariadenia vlády č. 87/1995 Z.z.,\n\n\thoci v samotnej zmluve bol odkaz na § 1970 zákona č. 89/2012 Sb.. Účet veriteľa na úhradu zrážok je v\n\n\tPoštovej banke a.s. č. SK18 6500 0000 0000 2022 6664, teda platobného ústavu - banky pôsobiaceho\n\n\ta so sídlom na území Slovenskej republiky.\n\n\n\n\t23. Žalovaný ako veriteľ má v predmete podnikania poskytovanie alebo sprostredkovanie\n\n\tspotrebiteľského úveru, teda zmluva uzavretá so žalobcom patrí do rozsahu jeho podnikania.\n\n\n\n\t24. Podľa printscreenu webového sídla, prostredníctvom ktorého žalovaný poskytoval pôžičky je zrejmé,\n\n\tže žalovaný ako podnikateľ poskytujúci pôžičky používa doménu .sk, teda určenú pre Slovenskú\n\n\trepubliku a IP adresou 109.71.69.69, rovnako na území Slovenskej republiky spravovanou CNC, a.s.\n\n\trovnako cez servery smerovania CNS na území Slovenskej republiky.\n\n\n\n\t25. Na webovej stránke je uvedené: Poskytujeme minipôžičky v Európe s odkazmi zobrazenými\n\n\tvlajkami Českej republiky, Veľkej Británie a Nemecka. Stránka je v slovenskom jazyku. Pri prístupe cez\n\n\todkaz vlajky ČR je presmerovanie na web stránku www.minihotovost.cz, teda s doménou .cz avšak\n\n\tzhodnou IP adresou pre www.minipozicka.sk pre územie SR s mailovou doménou mail.pohotovost.sk\n\n\t(195.12.153.53 <https://dnslytics.com/ip/195.12.153.53>). Teda u uvedeného možno vyvodiť záver, že\n\n\tuzavretie zmlúv na diaľku, v elektronickej podobe je vykonávané prostredníctvom serverov na území\n\n\tSlovenskej republiky SWAN123, doména bola registrovaná registrátorom REG-ACTIVE24 <https://\n\n\twww.nic.cz/whois/registrar/REG-ACTIVE24/>, ACTIVE 24, s.r.o., pre vlastníka Stradiware, s.r.o.so\n\n\tsídlom Klemensova 12, 81109 Bratislava. Teda činnosť je vyvíjaná z územia SR. Bez ohľadu na\n\n\tumiestnenie serverov však voľbou uzavretia zmluvy na diaľku cez doménu minipozicka.sk, prípadne aj\n\n\todkazom na slovenskú vlajku cez doménu minihotovost.cz, je smerovanie na poskytovanie pôžičiek pre\n\n\tspotrebiteľov na území Slovenskej republiky. O uvedenom svedčí aj uvedenie kontaktu pre poradenstvo\n\n\t0850 888 888, teda telefónne číslo na ktoré sa dá dovolať len z územia SR ako špeciálne číslo pre\n\n\tvolania v cene miestneho hovoru. Mailová adresa info@minihotovost.cz <mailto:info@minihotovost.cz>\n\n\tslúži pre kontakt s veriteľom avšak telefónne čísla na veriteľa +420 2460 32 050 a +420 2460 32 055\n\n\tsú uvádzané v medzinárodnom tvare pre možnosť kontaktu z iných štátov. Dokonca pri webovom sídle\n\n\tna minihotovost.cz uvedené telefónne čísla v kontaktoch absentujú. Pri uvedení bankových účtov na\n\n\túhrady je len jeden účet veriteľa v českom peňažnom ústave Raiffeisenbank a.s. ČR, ostatných šesť\n\n\túčtov je v peňažných ústavoch SR.\n\n\n\n\t26. Preto podľa názoru súdu, nemožno síce vyvodiť záver, že činnosť žalovaného je smerovaná výlučne\n\n\tna územie SR, ale s poukazom na zistenia súdu je možné vyvodiť jednoznačný záver, že činnosť\n\n\tžalovaného pri poskytovaní pôžičiek je smerovaná aj na dlžníkov s obvyklým pobytom na území SR,\n\n\tprípadne aj iných štátoch EÚ. Svedčí o tom, nie len poskytnutie pôžičky v mene podľa krajiny dlžníka,\n\n\tale aj prístupnosť stránky pod doménou krajiny dlžníka, vyhotovenie stránky v jazyku krajiny dlžníka,\n\n\tpoužívanie bankových účtov pre úhrady a platby v peňažných ústavoch krajiny dlžníka, dokonca aj\n\n\tzriadenie webového sídla na serveroch v krajine dlžníka.\n\n\n\n\t27. Súd preto na daný právny vzťah aplikoval právnu úpravu platnú na území Slovenskej republiky.\n\n\n\n\t28. V konaní bolo nesporné, že sa jedná o spotrebiteľský vzťah upravený a spravovaný ust. § 52 a násl.\n\n\tObč. zákonníka a zákonom č. 250/2007 Z.z..\n\n\n\n\t29. Podľa § 52 ods. 1 Občianskeho zákonníka spotrebiteľskou zmluvou je každá zmluva bez ohľadu na\n\n\tprávnu formu, ktorú uzatvára dodávateľ so spotrebiteľom.\n\n\t30. Podľa § 52 ods. 4 Občianskeho zákonníka spotrebiteľ je fyzická osoba, ktorá pri uzatváraní a plnení\n\n\tspotrebiteľskej zmluvy nekoná v rámci predmetu svojej obchodnej činnosti alebo inej podnikateľskej\n\n\tčinnosti.\n\n\n\n\n\n\t31. Podľa § 2 písm. a/ zák. č. 250/2007 Z.z. spotrebiteľom fyzická osoba, ktorá pri uzatváraní a plnení\n\n\tspotrebiteľskej zmluvy nekoná v rámci predmetu svojej podnikateľskej činnosti, zamestnania alebo\n\n\tpovolania.\n\n\n\n\n\n\t32. Podľa § 2 písm. i/ zák. č. 250/2007 Z.z. službou akákoľvek činnosť alebo výkon, ktorý je ponúkaný\n\n\tspotrebiteľovi odplatne alebo bezodplatne vrátane činností upravených osobitnými predpismi, 5) nad\n\n\tktorými vykonávajú dozor profesijné komory alebo iné orgány verejnej správy, ako sú uvedené v § 19;\n\n\ttým nie je dotknutá povinnosť mlčanlivosti podľa osobitných predpisov 5) vrátane zákonom prenesenej\n\n\tprávomoci profesijných komôr.\n\n\n\n\t33. Podľa § 5a ods. 1 písm. a/ zák. č. 250/2007 Z.z. účinného od 1.5.2014 neprípustné je zabezpečenie\n\n\tuspokojenia pohľadávky alebo splnenie záväzku zo spotrebiteľskej zmluvy dohodou o zrážkach zo mzdy\n\n\ta z iných príjmov v prospech predávajúceho alebo inej osoby, ibaže táto dohoda bola uzavretá vo forme\n\n\tosobitnej listiny, spotrebiteľ bol poučený o dôsledkoch jej uzavretia a mal možnosť ju odmietnuť.\n\n\n\n\t34. Podľa § 53 ods. 6 Občianskeho zákonníka, ak predmetom spotrebiteľskej zmluvy je poskytnutie\n\n\tpeňažných prostriedkov, nesmie odplata prevyšovať najvyššiu prípustnú odplatu, ktorú možno od\n\n\tspotrebiteľa pri poskytnutí peňažných prostriedkov požadovať. Odplatu, podrobnosti o stanovení odplaty,\n\n\tkritériách jej stanovenia a najvyššiu prípustnú výšku odplaty ustanovuje vykonávací predpis.\n\n\n\n\t35. Podľa § 1 ods. 1 nar. vl. č. 87/1995 Z.z. odplatu pri poskytnutí peňažných prostriedkov spotrebiteľovi\n\n\ttvoria úrok, poplatky a akékoľvek iné odplatné plnenia alebo iné náklady, ktoré sú dohodnuté pri podpise\n\n\tspotrebiteľskej zmluvy a ktoré sú spojené s poskytnutím peňažných prostriedkov alebo vyžadované pri\n\n\tposkytnutí peňažných prostriedkov. Pri výpočte odplaty sa vychádza z predpokladu, že spotrebiteľská\n\n\tzmluva zostane platná dohodnutý čas a že dodávateľ a spotrebiteľ si budú plniť svoje povinnosti za\n\n\tpodmienok a v lehotách dohodnutých v spotrebiteľskej zmluve.\n\n\n\n\t36. Podľa § 1a ods. 1 nar. vl. č. 87/1995 Z.z. ak odseky 2 a 3 neustanovujú inak, odplata pri poskytnutí\n\n\tpeňažných prostriedkov spotrebiteľovi nesmie prevýšiť dvojnásobok priemernej ročnej percentuálnej\n\n\tmiery nákladov podľa § 1 ods. 4 pri obdobnom úvere alebo pôžičke ročne. Na účely tohto nariadenia\n\n\tvlády sa obdobným úverom alebo pôžičkou rozumie obdobný produkt, ktorý je svojou povahou najbližší\n\n\tforme poskytnutia peňažných prostriedkov spotrebiteľovi podľa predchádzajúcej vety.\n\n\n\n\t37. Podľa § 1a ods. 2 nar. vl. č. 87/1995 Z.z. ak ide o poskytnutie peňažných prostriedkov spotrebiteľovi\n\n\tna obdobie kratšie ako tri mesiace alebo o poskytnutie peňažných prostriedkov spotrebiteľovi, ktorých\n\n\tvýška nepresiahne 100 eur, je najvyššia prípustná výška odplaty zo sumy zmluvne dohodnutých\n\n\tpeňažných prostriedkov 30% ročne.\n\n\t38. Podľa § 1 ods. 3 písm. l/ zák. č. 129/2010 Z.z. spotrebiteľským úverom nie je úver, ktorý sa musí\n\n\tsplatiť v lehote nepresahujúcej tri mesiace.\n\n\n\n\t39. Podľa § 1 ods. 4 zák. č. 129/2010 Z.z. na spotrebiteľský úver formou povoleného prečerpania, ktorý\n\n\tsa musí splatiť na požiadanie alebo do troch mesiacov, sa vzťahujú ustanovenia § 1, § 2, § 3 ods. 1\n\n\tpísm. a) až d) a § 3 ods. 3, § 4 ods. 14, § 5 až 8, § 9 ods. 1, 4, 6 až 8, § 10, § 11, § 12 ods. 2, § 15,\n\n\t§ 17, § 20 až 23 a § 25 až 27.\n\n\n\n\t40. Podľa § 5a ods. 1 písm. a/ zák. č. 250/2007 Z.z. účinného od 1.5.2014 neprípustné je zabezpečenie\n\n\tuspokojenia pohľadávky alebo splnenie záväzku zo spotrebiteľskej zmluvy dohodou o zrážkach zo mzdy\n\n\ta z iných príjmov v prospech predávajúceho alebo inej osoby, ibaže táto dohoda bola uzavretá vo forme\n\n\tosobitnej listiny, spotrebiteľ bol poučený o dôsledkoch jej uzavretia a mal možnosť ju odmietnuť.\n\n\n\n\t41. Podľa oznámenia zverejneného odborom ochrany finančných spotrebiteľov a údajov zverejnených\n\n\tMinisterstvom financií Slovenskej republiky, bola zverejnená najvyššia prípustná výška odplaty pre\n\n\tspotrebiteľské úvery od 3 do 6 mesiacov 24,18%, nad 6 mes. do 12. mesiacov 37,58%, pre kreditné karty\n\n\t42,22%, teda odplata vo výške 2430,96% použitá žalovaných pre úver poskytnutý žalobcovi presiahla\n\n\tpovolené hranice niekoľkonásobne, dokonca až tak výrazne, že požadovanie takejto odplaty súd musel\n\n\tvyhodnotiť ako nárok v rozpore s dobrými mravmi. Podstatné však je to, že odplata presiahla maximálnu\n\n\tvýšku odplaty stanovenú podľa § 53 ods. 6 Občianskeho zákonníka ust. § 1a ods. 2 nar. vl. č. 87/1995\n\n\tZ.z. pre poskytnutie peňažných prostriedkov spotrebiteľovi na obdobie kratšie ako tri mesiace 30%\n\n\tročne.\n\n\n\n\n\n\t42. Súd považuje za úplne nepodstatné, či zmluva o pôžičke bola vyhotovená v českom jazyku, či\n\n\tbolo uvedené, že sa riadi podľa § 2390 a násl. zákona č. 89/2012 Sb. Občanský zákonník a zák.\n\n\t č. 145/2010 Sb. o spotřebitelském úvěru. Podľa odôvodnenia rozsudku vo veci C-191/15, Verein für\n\n\tKonsumenteninformation súdny dvor rozhodol, že ak sa zmluva uzatvára so spotrebiteľom v priebehu\n\n\telektronického obchodu, podnikateľ musí spotrebiteľa informovať, že podľa článku 6 ods. 2 nariadenia\n\n\tRím I má k dispozícii ochranu, ktorú mu zaručujú imperatívne normy právneho poriadku, ktorý by sa\n\n\tuplatnil, keby neexistovala voľba práva. Naviac, ak by malo dôjsť k účinnej voľbe práva, nestačí, že\n\n\tzvolené právo je navrhnuté veriteľom ako právna úprava vzťahu (zmluva je uzavretá podľa zákona .....),\n\n\tale spotrebiteľ musí mať vedomosť možnosti voľby práva, musí byť poučený o právach a povinnostiach\n\n\tz voľby práva, ale jeho prejav musí byť úplný a jasný v tom, že prejavuje slobodnú a vážnu vôľu vylúčiť\n\n\tprávny poriadok ktorý by platil v jeho vzťahu s veriteľom a nahradiť ho iným právnym poriadkom. Zároveň\n\n\ts poukazom na ust. článku 6 ods. 2 nariadenia Rím I bez ohľadu na odsek 1 si strany môžu v súlade s\n\n\tčlánkom 3 zvoliť rozhodné právo pre zmluvu, ktorá spĺňa požiadavky odseku 1. Takáto voľba rozhodného\n\n\tpráva však nesmie viesť k tomu, že spotrebiteľ bude zbavený ochrany vyplývajúcej z ustanovení, od\n\n\tktorých sa nemožno odchýliť dohodou podľa práva, ktoré by v prípade absencie voľby bolo na základe\n\n\todseku 1 rozhodným. Teda veriteľ nemohol prekročiť maximálnu výšku odplaty pre spotrebiteľské úvery\n\n\tstanovený právnym poriadkom platným na území Slovenskej republiky a to ani keby došlo k platnej\n\n\tvoľbe právneho poriadku platného na území Českej republiky.\n\n\n\n\t43. Podľa § 39 Občianskeho zákonníka, neplatný je právny úkon, ktorý svojím obsahom alebo účelom\n\n\todporuje zákonu alebo ho obchádza alebo sa prieči dobrým mravom, teda všeobecne stanovenými\n\n\tzásadami akceptovanými spoločnosťou.\n\n\n\n\t44. Nakoľko výška odplaty bola stanovená v rozpore so zákonom, celá formulácia a konanie veriteľa\n\n\tsmerovalo k obídeniu právnej úpravy Slovenskej republiky a ochrany spotrebiteľovi spolu s povinnostiam\n\n\tveriteľov pri poskytovaní spotrebiteľských úverov, je nevyhnutné konštatovať, že zo strany žalovaného\n\n\tdošlo k konaniu nie len v rozpore so zákonom, ale aj dobrými mravmi. Hoci veriteľ navonok prezentoval\n\n\tvôľu riadiť sa právnym poriadkom Českej republiky, pre zabezpečenie použil inštitút slovenského\n\n\tprávneho poriadku (naviac v rozpore s § 5a ods. 1 písm. a/ zák. č. 250/2007 Z.z. účinného od\n\n\t1.5.2014), pri tom ako zameriaval svoju činnosť a pôsobenie aj na spotrebiteľov na území Slovenskej\n\n\trepubliky, pričom nerešpektoval platnú právnu úpravy pre takého vzťahy na území SR. Teda takéto\n\n\tobchádzanie zákona a konanie v rozpore s dobrými mravmi nerobí právny úkon neplatný len v časti\n\n\todplaty prevyšujúcej maximálnu možnú odplatu, ale následkom konanie, keď zákonom dovolená hranica\n\n\tje prekročená násobne, bola snaha vylúčiť ochranu, ktorú je veriteľ povinný poskytnúť spotrebiteľovi,\n\n\tnajmä zabezpečenie dohodou o zrážkach zo mzdy bez náležitého poučenia a možnosti odmietnutia\n\n\tdohody, ale spôsobuje absolútnu neplatnosť právneho úkonu podľa § 39 Občianskeho zákonníka ako\n\n\tcelku, teda právny úkon absolútne neplatný od počiatku.\n\n\n\n\t45. Vo vzťahu k namietaniu neexistencii naliehavého právneho záujmu súd poukazuje na úpravu v\n\n\tzmysle ust. § 11 ods. 4 zák. č. 129/2010 Z.z. podľa ktorého, spotrebiteľ sa môže pred súdom domáhať\n\n\turčenia neplatnosti zmluvy o spotrebiteľskom úvere alebo určenia bezúročnosti a bezpoplatkovosti\n\n\tposkytnutého spotrebiteľského úveru žalobou, kedy naliehavý právny záujem na takomto určení je daný\n\n\tpriamo zo zákona, teda podmienka podľa § 137 písm. c/ CSP je naplnená. Preto bude ďalej záležať len\n\n\tna žalobcovi, či a v akom rozsahu sa bude domáhať vydania aj bezdôvodného obohatenia zo strany\n\n\tžalovaného. Naliehavý právny záujem bol mimo iného daný aj tým, že veriteľ - žalovaný stále vykonával\n\n\tzrážky zo mzdy napriek tomu, že vymohol viac ako poskytol žalobcovi ako dlžníkovi.\n\n\n\n\t46. Súd preto vyhovel žalobe a určil, že úver poskytnutý na základe „Smlouvy o zápůjčce č. 478004“ zo\n\n\tdňa 28.12.2015 uzatvorenej medzi žalobcom a žalovaným je bezúročný a bez poplatkov.\n\n\n\n\t47. Podľa § 255 ods. 1 CSP súd prizná strane náhradu trov konania podľa pomeru jej úspechu vo veci.\n\n\t48. Podľa § 255 ods. 2 CSP ak mala strana vo veci úspech len čiastočný, súd náhradu trov konania\n\n\tpomerne rozdelí, prípadne vysloví, že žiadna zo strán nemá na náhradu trov konania právo.\n\n\n\n\t49. Nakoľko úspech žalobcu bol v plnom rozsahu, súd mu priznal nárok na náhradu trov konania voči\n\n\tžalovanému v rozsahu 100%.\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie do 15 dní odo dňa jeho doručenia na Okresnom súde\n\n\tŽilina.\n\n\n\n\tPodľa ust. § 125 ods. 1 zákona č. 160/2015 Z. z. Civilný sporový poriadok (ďalej len „CSP“), odvolanie\n\n\tmožno urobiť písomne, a to v listinnej podobe alebo v elektronickej podobe.\n\n\tPodľa ust. § 125 ods. 2 CSP, odvolanie urobené v elektronickej podobe bez autorizácie podľa osobitného\n\n\tpredpisu treba dodatočne doručiť v listinnej podobe alebo v elektronickej podobe autorizované podľa\n\n\tosobitného predpisu; ak sa dodatočne nedoručí súdu do desiatich dní, na podanie sa neprihliada. Súd\n\n\tna dodatočné doručenie podania nevyzýva.\n\n\tPodľa ust. § 125 ods. 2 CSP, odvolanie urobené v listinnej podobe treba predložiť v potrebnom počte\n\n\trovnopisov s prílohami tak, aby sa jeden rovnopis s prílohami mohol založiť do súdneho spisu a aby\n\n\tkaždý ďalší subjekt dostal jeden rovnopis s prílohami. Ak sa nepredloží potrebný počet rovnopisov a\n\n\tpríloh, súd vyhotoví kópie podania na trovy toho, kto podanie urobil.\n\n\tPodľa ust. § 363 CSP, v odvolaní sa popri všeobecných náležitostiach podania (ktorému súdu je určené,\n\n\tkto ho robí, ktorej veci sa týka, čo sa ním sleduje, podpis a spisovej značky konania) uvedie, proti\n\n\tktorému rozhodnutiu smeruje, v akom rozsahu sa napáda, z akých dôvodov sa rozhodnutie považuje\n\n\tza nesprávne (odvolacie dôvody) a čoho sa odvolateľ domáha (odvolací návrh).\n\n\tPodľa ust. § 364 CSP, rozsah, v akom sa rozhodnutie napáda, môže odvolateľ rozšíriť len do uplynutia\n\n\tlehoty na podanie odvolania.\n\n\tPodľa ust. § 365 ods. 1 CSP, odvolanie možno odôvodniť len tým, že\n\n\ta) neboli splnené procesné podmienky, súd nesprávnym procesným postupom znemožnil strane,\n\n\taby uskutočňovala jej patriace procesné práva v takej miere, že došlo k porušeniu práva na spravodlivý\n\n\tproces,\n\n\n\n\tb) rozhodoval vylúčený sudca alebo nesprávne obsadený súd,\n\n\tc) konanie má inú vadu, ktorá mohla mať za následok nesprávne rozhodnutie vo veci,\n\n\td) súd prvej inštancie nevykonal navrhnuté dôkazy, potrebné na zistenie rozhodujúcich skutočností,\n\n\te) súd prvej inštancie dospel na základe vykonaných dôkazov k nesprávnym skutkovým zisteniam,\n\n\tf) zistený skutkový stav neobstojí, pretože sú prípustné ďalšie prostriedky procesnej obrany alebo\n\n\tďalšie prostriedky procesného útoku, ktoré neboli uplatnené, alebo\n\n\tg) rozhodnutie súdu prvej inštancie vychádza z nesprávneho právneho posúdenia veci.\n\n\tPodľa ust. § 365 ods. 2 CSP, odvolanie proti rozhodnutiu vo veci samej možno odôvodniť aj tým, že\n\n\tprávoplatné uznesenie súdu prvej inštancie, ktoré predchádzalo rozhodnutiu vo veci samej, má vadu\n\n\tuvedenú v odseku 1, ak táto vada mala vplyv na rozhodnutie vo veci samej.\n\n\tPodľa ust. § 365 ods. 3 CSP, odvolacie dôvody a dôkazy na ich preukázanie možno meniť a dopĺňať\n\n\tlen do uplynutia lehoty na podanie odvolania.\n\n\tPodľa ust. § 366 CSP, prostriedky procesného útoku alebo prostriedky procesnej obrany, ktoré neboli\n\n\tuplatnené v konaní pred súdom prvej inštancie, možno v odvolaní použiť len vtedy, ak\n\n\ta) sa týkajú procesných podmienok,\n\n\tb) sa týkajú vylúčenia sudcu alebo nesprávneho obsadenia súdu,\n\n\tc) má byť nimi preukázané, že v konaní došlo k vadám, ktoré mohli mať za následok nesprávne\n\n\trozhodnutie vo veci alebo\n\n\td) ich odvolateľ bez svojej viny nemohol uplatniť v konaní pred súdom prvej inštancie.\n\n\n\n\tAk povinný dobrovoľne nesplní, čo mu ukladá vykonateľné rozhodnutie, oprávnený môže podať návrh\n\n\tna vykonanie exekúcie podľa osobitného zákona (zákon č. 233/1995 Z. z. o súdnych exekútoroch a\n\n\texekučnej činnosti v znení neskorších predpisov).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}