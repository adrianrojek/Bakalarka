{"sud_guid": "", "sud_typ": "", "sud_nazov": "Krajský súd Bratislava", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "1Cob/84/2017", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Bratislava\n\nSpisová značka:                      1Cob/84/2017\n\nIdentifikačné číslo súdneho spisu:   1314216966\n\nDátum vydania rozhodnutia:           24. 05. 2018\n\nMeno a priezvisko sudcu, VSÚ:        JUDr. Andrea Haitová\n\nECLI:                                ECLI:SK:KSBA:2018:1314216966.2\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tKrajský súd v Bratislave v senáte zloženom z predsedníčky senátu JUDr. Andrey Haitovej a členov\n\n\tsenátu Mgr. Soni Pekarčíkovej a JUDr. Andrey Sedlačkovej, v právnej veci žalobcu: INTERPHARM\n\n\tSlovakia, a.s., Uzbecká 18/A, 821 06 Bratislava, IČO: 35 789 841, zastúpený: PATENT IURIST\n\n\ts.r.o., Dostojevského rad 5, 811 09 Bratislava, IČO: 36 724 467 proti žalovanému 1/: Perfect Servis\n\n\tSTWENTYEIGHT s.r.o., Jegorovova 37, 974 01 Banská Bystrica, IČO: 46 490 876 a žalovanému 2/:\n\n\tQ. E., podnikajúci pod obchodným menom Q. E. NOVA CONCEPTS, Bárdošova 9, 831 01 Bratislava,\n\n\tIČO: 32 136 013, obaja žalovaní zastúpení advokátom JUDr. Peter Milec, Lazovná 20, 974 01 Banská\n\n\tBystrica, IČO: 50 285 076, o náhradu škody a o odvolaní žalobcu voči rozsudku Okresného súdu\n\n\tBratislava III sp. zn. 25Cb 131/2014-278 zo dňa 20.10.2016, takto\n\n\n\n\trozhodol:\n\n\n\n\n\n\tKrajský súd v Bratislave rozsudok Okresného súdu Bratislava III č. k. 25Cb 131/2014-278 zo dňa\n\n\t20.10.2016 p o t v r d z u j e .\n\n\n\n\tŽalovanému 1/ a žalovanému 2/ súd priznáva nárok na náhradu trov odvolacieho konania voči žalobcovi\n\n\tvo výške 100 %.\n\n\n\n\todôvodnenie:\n\n\n\n\n\n\t1. Rozsudkom č.k. 25Cb 131/2014-278 zo dňa 20.10.2016, ktorý bol napadnutý odvolaním žalobcu,\n\n\tOkresný súd Bratislava III zamietol návrh žalobcu na náhradu škody voči žalovaným a priznal žalovaným\n\n\tnáhradu trov prvinštančného konania v plnej výške.\n\n\n\n\t2. Žalobca sa návrhom zo dňa 16.07.2014 domáhal, aby súd zaviazal žalovaného 1/ a žalovaného\n\n\t2/, spoločne a nerozdielne na náhradu škody v sume 40.000,- EUR, na náhradu nemajetkovej ujmy v\n\n\tsume 15.000,- EUR a uplatnil si náhradu trov konania, všetko do 3 dní od právoplatnosti rozhodnutia.\n\n\tŽalobný návrh dôvodil tým, že je spoločnosťou, ktorá podniká od r. 2000 v oblasti predaja lekárenského\n\n\tmateriálu, liekov a farmaceutických surovín a liečiv. Je ekonomicky prosperujúci, vykazuje zisk a plní si\n\n\tzáväzky voči obchodným partnerom a veriteľom. Napriek týmto skutočnostiam, žalovaný 1/ podal dňa\n\n\t07.06.2013 na OS Bratislava I návrh na vyhlásenie konkurzu na žalobcu, na základe čoho bolo začaté\n\n\tkonkurzné konanie Uznesením č.k. 4K/34/2013-34 zo dňa 02.08.2013, v súvislosti s ktorým nastúpili\n\n\tzákonné účinky začatia konkurzného konania voči žalobcovi, ktoré mali nepriaznivý účinok na jeho\n\n\tpodnikanie. Návrh na vyhlásenie konkurzu bol od počiatku nedôvodný, žalobca nebol a nie je predlžený\n\n\tani platobne neschopný a žalovaný 1/ nemal aktívnu legitimáciu danú hmotným právom na iniciovanie\n\n\ttohto konkurzného konania. Žalobca sa voči začatiu konkurzného konania bránil, v dôsledku čoho OS\n\n\tBratislava I Uznesením č.k. 4K 34/2013 -346 z 10.10.2013 zamietol návrh na vyhlásenie konkurzu.\n\n\tNa odvolanie navrhovateľa konkurzu, potvrdzujúcim uznesením č.k. 4CoKr/51/2013 zo dňa 14.05.2014\n\n\tKrajský súd v Bratislave konkurz zamietol. Žalobca ďalej dôvodil, že preukázal svoju ekonomickú\n\n\tschopnosť plniť záväzky a pohľadávky, ktorými navrhovateľ konkurz dôvodil, boli sporné a neexistoval\n\n\tprávny predpoklad daný v Zákone o konkurze a reštrukturalizácii (ďalej ako „ZKR“). Návrh na konkurz\n\n\tbol podľa jeho názoru protiprávny a v jeho dôsledku vznikla žalobcovi škoda a nemajetková ujma.\n\n\tPočas konkurzného konania žalobca znášal obmedzenia a reštrikcie zo strany obchodných partnerov,\n\n\tktorí reagovali na tieto skutočnosti so zvýšenou obozretnosťou, požadovaním preddavkov na platenie\n\n\tfaktúr (štandardne dojednané so splatnosťou 45-90 dní) a požadovaním rôznych vysvetlení. Žalobca\n\n\tbol nútený venovať nad rámec obvyklosti úsilie a čas a náklady, na preukázanie svojej vierohodnosti\n\n\ta ekonomickej schopnosti. Na úkor obchodných aktivít a vytvárania zisku tak venoval takmer rok, do\n\n\tzamietnutia konkurzu, činnosť smerujúcu k odstráneniu nepriaznivých dôsledkov konkurzu. Žalobca\n\n\tďalej uviedol, že medzi ním a žalovaným 2/ prebiehala obchodná spolupráca, ktorá bola skutkovým\n\n\tzákladom konkurzu. Žalovaný 1/ nadobudol ako postupník určité pohľadávky od postupcu, žalovaného\n\n\t2/, ktorými dôvodil konkurz. Pohľadávky pôvodne medzi žalobcom a žalovaným 2/ však boli sporné,\n\n\tna čo poukázal úspešne žalobca v konkurze. Žalobca a žalovaný 2/ dňa 18.06.2001 uzatvorili Zmluvu\n\n\to obchodnej spolupráci, ktorej obsahom bolo dodávanie produktov zn. Jamieson od žalovaného 2/\n\n\tžalobcovi. Išlo o synalagmatický záväzok, žalovaný 2/ dodával za odplatu produkty zn. Jamieson a\n\n\tzároveň platil za propagáciu týchto produktov žalobcovi. Žalovaný 2/ listom č. Nc 1/2010 zo dňa\n\n\t25.08.2010 odstúpil od uvedenej zmluvy. Žalobca k ukončeniu spolupráce uviedol, že žalovaný 2/\n\n\tdodával produkty zn. Jamieson prostredníctvom subdodávateľa, nie od výrobcu. Vzhľadom k tomu že\n\n\tvýrobca prestal spolupracovať so subdodávateľom, žalovaný 2/ prestal dodávať tieto produkty. Žalobca\n\n\tuzatvoril priamo s výrobcom zmluvu a stal sa výhradným dovozcom, čo bolo dôvodom pre uvedené\n\n\tspory. Ku dňu odstúpenia od zmluvy mal žalobca záväzky voči žalovanému v 2/ v sume 240.041,26\n\n\tEUR, zároveň však žalobca evidoval vo svojom účtovníctve z rovnakej zmluvy voči žalovanému v 2/\n\n\tpohľadávky spolu v sume 113.025,79 EUR. Okrem toho žalobca v auguste 2010 vyplatil žalovanému\n\n\t2/ celkom 17 platieb po 350,- EUR, spolu teda 59.500,- EUR. Žalovaný 2/ doručil žalobcovi 3 príjmové\n\n\tpokladničné doklady v celkovej výške 59.500,- EUR. Vzhľadom k vzájomným záväzkom, žalobca\n\n\tvykonal zápočty pohľadávok, teda mal za to, že v sume kde sa kryli, pohľadávky zanikli. Celkovo vykonal\n\n\tzápočet v sume 232.025,79 EUR a dňa 08.12.2010 uhradil zostatok faktúry č. 10069 vo výške 40,- EUR\n\n\ta zostatok faktúry č. 10086 vo výške 6.989,74 EUR. Žalobca tak uhradil všetky svoje splatné záväzky\n\n\tvoči žalovanému 2/. Žalovaný 2/ postúpil na žalovaného 1/ niektoré pohľadávky, ktoré mal voči žalobcovi\n\n\ta to napriek skutočnosti, že tieto boli obsahom zápočtov a zanikli. Predmetom postúpenia na žalovaného\n\n\t1/ boli pohľadávky z faktúr č. 10067, 10070, 10085. Postúpením od žalovaného 2/ mal žalovaný 1/\n\n\tnadobudnúť sumu 42.663,18 EUR ako 14.338,74 EUR (10067), 11.482,96 EUR (10070) a 16.841,48\n\n\tEUR (10085). O tomto postúpení informoval žalovaný 1/ listom žalobcu z 24.05.2013, doručeným\n\n\t28.05.2013 a vyzval ho na zaplatenie v lehote 5 dní od doručenia. Vzhľadom k tomu, že postúpené\n\n\tpohľadávky už skôr zanikli zápočtom, na výzvy postupníkov, žalobca sumy neuhradil, nakoľko už boli\n\n\ttieto záväzky vysporiadané. Následne prišlo k tej skutočnosti, že si žalovaný 1/ uplatňoval pohľadávky\n\n\tv konaní 42Cb/37/2011 na OS BA II, ktoré doposiaľ nie je právoplatne ukončené. Následne žalovaný\n\n\t1/ podal návrh na vyhlásenie konkurzu argumentujúc postúpenými pohľadávkami, ktoré však zanikli\n\n\tzápočtom, boli sporné a žalobca v rámci konkurzného konania túto procesnú obranu účinne využil.\n\n\tKonkurzný súd uznal, že návrh na konkurz dôvodený spornými pohľadávkami, nie je opodstatnený.\n\n\tŽalovaný 1/ poukazoval aj na pohľadávky žalovaného 2/ a ďalšieho veriteľa, spol. Credit Genero\n\n\ts.r.o. Aj tieto ostatné však boli zanikli zápočtom. Pohľadávky neboli uhradené pre ich spornosť nie\n\n\tpre platobnú neschopnosť žalobcu. V období 26. - 28.05.2014 bol doručený obchodným partnerom\n\n\tžalobcu e-mail, z adresy redigobb@gmail.com. Žalovaný 1/ podnikal do zmeny obchodného mena\n\n\tna súčasné, pod obchodným menom REDIGO, s.r.o. Emailom bolo oznámené, že voči žalobcovi\n\n\tbolo začaté konkurzné konanie a následky s tým spojené. Email bol doručený v čase, kedy už\n\n\tbolo Krajským súdom v Bratislave zo dňa 14.05.2014 potvrdené zamietnutie konkurzu. Porušenie\n\n\tpovinnosti podľa žalobcu spočívalo v tom, že bol žalovaným 1/ iniciovaný neoprávnene konkurz, na\n\n\tzáklade pohľadávok, o ktorých spornosti musel mať žalobca vedomosť. Ďalším porušením bolo cielené\n\n\tpoškodenie dobrého mena a povesti žalobcu, keď odosielateľ emailu, vedome uviedol neobjektívne\n\n\tinformácie o konkurze, ktorý už bol v danom čase zastavený. Nárok na náhradu škody žalobca\n\n\tdôvodil podľa § 415 Občianskeho zákonníka, teda porušením prevenčnej povinnosti, postupovať s\n\n\tnáležitou obozretnosťou, aby nemali jeho úkony za následok vznik škody. Prevenčnú povinnosť ukladá\n\n\taj ZKR v § 11 ods. 3, ktorý aktívnu legitimáciu veriteľského návrhu podmieňuje predpokladom platobnej\n\n\tneschopnosti. Predpoklad platobnej neschopnosti nie je daný, ak má žalobca vedomosť o rozporovaní\n\n\tzo strany dlžníka a nie je daný, ak sa jedná o pohľadávky pôvodne pochádzajúce od 1 subjektu,\n\n\tnásledne účelovo prerozdelené. Žalobca oprávnenosť pohľadávok žalovaného 1/ popieral listom zo\n\n\tdňa 07.06.2013, ktorým oznámil ich zánik zápočtom. Žalobca poukázal na personálnu prepojenosť\n\n\tžalovaných. Konateľ a jediný spoločník žalovaného 1/, Š. I. je bratom Q. I., zamestnanca u žalovaného\n\n\t2/. Je zrejmé, že na iniciovaní konkurzu sa podieľali obaja žalovaní, majúci vedomosť o spornosti\n\n\tpohľadávok. Návrh na konkurz bol šikanózny s vedomím nepriaznivých následkov pre žalobcu, ktorý\n\n\tnebol v úpadku. Výšku pohľadávky definoval žalobca ako náhradu škody 40.000,- EUR, ktorá pozostáva\n\n\tz ušlého zisku vo výške 30.000,- EUR a nákladov v sume 10.000,- EUR. V čase začatia konkurzného\n\n\tkonania, v porovnaní s augustom 2012 mal žalobca stratu na tržbách vo výške 49.903,- EUR, z ktorej\n\n\tsi uplatňuje sumu 25.000,- EUR a v mesiaci máj 2014, kedy bol doručený zmluvným partnerom e-mail,\n\n\tzaznamenal žalobca pokles 11.577,- EUR, z ktorej si uplatnil čiastku 5.000,- EUR. Čiastka 10.000,-\n\n\tEUR sú náklady za prácu 4 zamestnancov žalobcu za mesiace august 2013 v sume 5.640,13 EUR\n\n\ta máj 2014 v sume 5.541,05 EUR. Z dôvodu prebiehajúceho konkurzného konania a e-mailu, boli\n\n\tzamestnanci nútení konsolidovať vzťahy s obchodnými partnermi a suma 10.000,- EUR je cena ich\n\n\tpráce. Náhradu nemajetkovej ujmy 15.000,- EUR definoval žalobca ako za následok za ujmu na dobrom\n\n\tmene a povesti žalobcu. Žalobca svoj návrh preukazoval listinnými dôkazmi. Výpisy z obchodného\n\n\tregistra, vyjadrenie k návrhu na konkurz 4K34/2013, zápočet I. až V., odstúpenie od Zmluvy, Zmluva o\n\n\tobchodnej spolupráci, Uznesenie 4K/34/2013-346 OS BA 1, Uznesenie KS BA 4CoKR/51/2013, faktúra\n\n\t10085 na sumu 16.841,48 EUR, fa 10070 na sumu 11.482,96 EUR, fa 10067 na sumu 14.338,74 EUR\n\n\t- všetky vstavené žalovaným 2 na ťarchu žalobcu. Žalobca doložil k návrhu oznámenie o postúpení\n\n\tpohľadávok, Výzvu na zaplatenie postúpených pohľadávok, ftk. emailovej komunikácie z 10/2013 medzi\n\n\tžalobcom a obchodnými partnermi. Žalobca predložil ftk. stránky z hospodárskych novín z 18.-20.03.\n\n\t(rok neuvedený), v ktorom v časti inzercie sa nachádza výzva na vyhľadanie veriteľov žalobcu a kontakt\n\n\tna advokáta X.. V.. Žalobca predložil tabuľku porovnávajúcu zisk v lekárňach za r. 2012-2014, pričom z\n\n\ttýchto údajov vyvodzuje pokles zisku v 05/2014 v sume 11.886,- EUR a v mesiaci 08/2014 76.284,- EUR.\n\n\n\n\t3. K žalobe sa vyjadril žalovaný 2/, ktorý nárok neuznal. Ani jedno zo skutkových tvrdení škodových\n\n\tudalostí neuznal ako svojou osobou zapríčinené. Žalovaný 2/ odmietol žalobcom tvrdenú zodpovednosť\n\n\tna podieľaní sa na iniciovaní konkurzného konania tým, že postúpil svoje pohľadávky na žalovaného\n\n\t1/ s cieľom naplniť pluralitu veriteľov. Uviedol, že postúpenie pohľadávky je realizácia práva, ktoré\n\n\tzaručuje Občiansky zákonník a zároveň podľa § 528 ods. 2 OZ ukladá postupcovi povinnosť odovzdať\n\n\tpostupníkovi všetky doklady k pohľadávke, ktorá sa postupuje, z daného dôvodu poskytol žalovaný 2/\n\n\tžalovanému 1/ listinu výzvu na prijatie účinných opatrení, ktorá bola žalobcovi zasielaná a obsahuje\n\n\túdaje o pohľadávkach a výzvu na ich zaplatenie. K emailu sa žalovaný 2/ nevyjadril a žalobca ho ani s\n\n\ttouto komunikáciou nespájal. Žalovaný 2/ poukázal na to, že žalobca neuviedol žiaden protiprávny úkon,\n\n\tresp. porušenie právnej povinnosti spadajúcej pod tvrdené porušenie prevenčnej povinnosti v § 415\n\n\tOZ, ktorý by vykonal žalovaný 2/ a ktorý je základným predpokladom náhrady škody. Výšku škody ako\n\n\tďalší predpoklad pre náhradu považoval žalovaný 2/ za nepreukázanú, ako aj za nepreukázaný súvis\n\n\temailov a konkurzného konania, ktoré mali poškodiť dobré meno, s vyčíslením nemajetkovej ujmy na\n\n\tsumu 15.000,- EUR. Žalovaný 2/ poprel svoju pasívnu legitimáciu v spore, nakoľko neinicioval konkurzné\n\n\tkonanie, nezaslal údajný poškodzujúci email a nie je nositeľom hmotnoprávnej povinnosti ktorá mala byť\n\n\túdajne porušená. Údajné vzájomné záväzky považuje za vykonštruované a zápočet je neoprávnený a\n\n\túčelový. Žiadal žalobu zamietnuť a uplatnil si náhradu trov konania.\n\n\n\n\t4. Žalobca v reakcii na vyjadrenie žalovaného 2/ súdu doložil ftk. emailov z adresy redigobb@gmail.com.\n\n\tPoukázal na účelovosť konkurzného konania tým, že potom ako bolo konkurzné konanie zastavené,\n\n\tspätne došlo k odstúpeniu pohľadávky na žalovaného 2/. Postup oboch žalovaných nesmeroval\n\n\tk vymoženiu pohľadávok, ale k poškodeniu žalobcu. Personálna prepojenosť a spoločné právne\n\n\tzastúpenie, preukazuje koordinovanosť. Žalobca poukázal na § 19 ods. 1 písm. c) ZKR. Predpokladom\n\n\túspešného a oprávneného návrhu na konkurz je preukázanie dôvodného predpokladu o dlžníkovej\n\n\tplatobnej neschopnosti. Platobná neschopnosť musí byť objektívna, t.j. nemá finančné prostriedky na\n\n\tuhradenie záväzkov. Situácia u žalobcu bola taká, že pohľadávku pre jej spornosť odmietal uhradiť,\n\n\tsporná pohľadávka platobnú neschopnosť nepreukazuje. Účinky začatia konkurzného konania sú\n\n\tvšeobecne známe zo ZKR, veriteľ musí postupovať obozretne, aby jeho návrh nespôsobil ekonomicky\n\n\tzdravej spoločnosti obmedzenia.\n\n\n\n\t5. Žalovaný 1/ namietol miestnu príslušnosť súdu podľa § 105 ods. 1 O.s.p., keďže má sídlo v Banskej\n\n\tBystrici. Nárok žalobcu neuznal. Obe skutkové okolnosti, ktoré mali byť porušením prevenčnej povinnosti\n\n\tv § 415OZ, žalovaný 1/ poprel. Žalovaný 1/ poprel autorstvo e-mailu, čo preukázalo aj zastavené\n\n\ttrestné konanie iniciované žalobcom. Obsah emailu nebol spôsobilý privodiť ujmu, pretože obsahuje\n\n\tlen objektívne a pravdivé informácie. Tvrdenie žalobcu, že len žalovaný 1/ ako účastník konkurzného\n\n\tkonania mal dostupné informácie o obchodných partneroch, je ničím nepreukázané tvrdenie. Email bol\n\n\tzaslaný v dobe, kedy ešte nemal vedomosť o potvrdzujúcom rozhodnutí Krajského súdu v Bratislave,\n\n\tpredmetné uznesenie mu bolo doručené až dňa 03.06.2014. Žalovaný 1/ po neúspešnom domáhaní sa\n\n\tzaplatenia platne postúpených pohľadávok, podanie návrhu vyhodnotil ako efektívny spôsob vymoženia\n\n\tsvojich nárokov. Skutočnosť že súd v konkurze tieto pohľadávky vyhodnotil ako sporné bola spôsobená\n\n\ttým, že žalobca argumentoval podaním návrhu na OS Bratislava III, v ktorom sa domáhal určenia\n\n\tplatnosti zápočtu a preto konkurzný súd tieto pohľadávky hodnotil ako sporné. Okresný súd Bratislava\n\n\tIII rozsudkom č.k. 22Cb 90/2013-22 zo dňa 14.11.2013 žalobu na určenie platnosti zápočtu v celom\n\n\trozsahu zamietol. Zápočet tak bol súdom vyhodnotený ako neplatný a preto vníma žalovaný 1/\n\n\tkonkurzné konanie ako realizáciu svojho práva. Žalobca pokles ziskov nepreukázal v príčinnej súvislosti\n\n\ts konkurzným konaním. Vyčíslenie nákladov na prácu zamestnancov, je nepreukázané.\n\n\n\n\t6. Na základe vykonaného dokazovania, súd ustálil skutkový stav veci, ktorého výsledkom bolo\n\n\tnepreukázanie nároku na náhradu škody a nemajetkovej ujmy. V konaní nebolo sporné, že medzi\n\n\tžalobcom a žalovaným 2/ prebiehala obchodná spolupráca, ani nebolo sporné, ukončenie tejto\n\n\tspolupráce zo strany žalovaného 2/. Konajúci súd sa oboznámil s návrhom na konkurz, podaným\n\n\tdňa 07.06.2013 žalovaným 1/. Súd sa oboznámil s tým, že návrh na konkurz bol uznesením OS BA\n\n\tI č.k. 4K 34/2013-346 zo dňa 10.10.2013, zamietnutý, čo potvrdil aj odvolací súd v uznesení č.k.\n\n\t4CoKr 51/2013 zo dňa 14.05.2014. Vzhľadom na uvedené rozhodnutia súd prvej inštancie pohľadávky\n\n\tnavrhovateľa považoval za sporné a z toho dôvodu bol konkurz zamietnutý. Súd mal za preukázané, že\n\n\temailom zo dňa 28.05.2014 z adresy redigobb@gmail.com boli obchodní partneri žalobcu informovaní\n\n\to prebiehajúcom konkurznom konaní. Konštatoval, že spojenie žalovaného 2/ s návrhom na konkurz,\n\n\talebo s podieľaním sa na jeho iniciovaní, nebolo nijako preukázané. Návrh na konkurz bol podaný\n\n\tadvokátom, ktorý zastupoval oboch žalovaných. Z vyjadrenia žalovaného 1/ a svedka Q. I. mal súd za\n\n\tpreukázané, že návrh na konkurz iniciovala práve advokátska kancelária. Pokiaľ teda ide o nárok voči\n\n\tžalovanému 2/ z dôvodu podania návrhu na konkurz, jeho iniciatíva sa nepreukázala. Pri žalovanom 1/,\n\n\tktorý návrh podal, prvoinštančný súd tento krok hodnotil, ako ním uplatnené právo vymáhať pohľadávku.\n\n\tZákonnosť postupu mal súd teda osvedčenú tým, že okresný súd konkurzné konanie aj začal, nakoľko\n\n\tboli splnené všetky formálne náležitosti veriteľského návrhu. Uplatnenie práva veriteľa podať návrh na\n\n\tkonkurz teda súd nehodnotil ako porušenie právnej povinnosti, ktorú tvrdil žalobca, teda predchádzanie\n\n\tškodám v § 415 OZ, preto nebol naplnený predpoklad pre náhradu škody. Súd prvej inštancie ďalej\n\n\thodnotil aj ďalšiu škodovú udalosť a to email z 28.05.2014. Konštatoval, že žalobca neuniesol dôkazné\n\n\tbremeno tvrdenia, kto je autorom predmetného emailu. Zároveň bolo aj preukázané, že v čase jeho\n\n\todoslania, žalovaný 1/ nemal vykázané doručenie uznesenia o zamietnutí návrhu na konkurz. Čo do\n\n\tobsahu hodnotil súd, že obsah bol v danom čase pravdivý, neuvádzal žiadne nesprávne informácie a len\n\n\tpoukazoval na zákonné dôsledky konkurzného konania a teda nebol spôsobilý poškodiť dobré meno,\n\n\tči povesť žalobcu. Autorstvo žalovaného 1/ k emailu nepotvrdilo ani trestné konania a u žalovaného 2/\n\n\tani tvrdené nebolo. Ani u jedného zo žalovaných teda nebolo preukázané porušenie právnej povinnosti.\n\n\tSúd nemal za preukázanú ani výšku uplatňovanej škody a satisfakcie nemajetkovej ujmy. Súd mal za\n\n\tnepravdepodobné, že by zverejnenie informácie o začatí konkurzu v posledných dňoch mesiaca 08/2013\n\n\tmalo taký dopad na celo mesačnú tržbu, ako aj konštatoval to isté o emaile z konca mája 2014. Bolo\n\n\tteda nereálne, že by za taký krátky čas, klesli tržby tak dramaticky, ako to tvrdil žalobca. Porovnaním s\n\n\tostatnými mesiacmi, tržby kolísali a nepreukázalo sa, že by boli v určitej konštantnej hladine, ktorá by\n\n\tbola vyslovene narušená len v obdobiach škodových udalostí. Čo sa týka ceny práce, súd mal za to, že\n\n\tžalobca údaje v tabuľke nepodložil žiadnymi relevantnými dôkazmi preukazujúcimi cenu práce. Náklady\n\n\tza máj 2014, mal súd za nedôveryhodné. Žalobca uviedol, že zamestnanci mali práci venovať od 40 do\n\n\t70. Email bol zaslaný 28.05.2014, teda koncom mesiaca a počet hodín javí za máj (3 dni do jeho konca)\n\n\tnadhodnotený. Ušlý zisk rovnako nebol preukázaný, nakoľko nebolo preukázané aký predpokladaný a\n\n\treálne očakávaný zisk mohol byť dosiahnutý. Prvoinštančný súd neuznal ani porušenie zodpovednosti,\n\n\tani príčinnú súvislosť a z uvedeného dôvodu sa nezaoberal ďalej sumou uplatňovanou ako nemajetkovú\n\n\tujmu, pričom len vyargumentoval, že emailom, ani konkurzným konaním nebola povesť ani dobré meno\n\n\tžalobcu porušená. I keď časovo môže určitý jav nasledovať po udalosti, teda existuje časová postupnosť,\n\n\tale dané nepreukazuje že jeden jav bol príčinou výsledku. K námietke miestnej príslušnosti uviedol, že\n\n\tv čase podania návrhu platil § 11 ods. 2 O.s.p., teda miestne príslušných bolo viacero súdov a žalobca\n\n\tmohol podať žalobu na ktoromkoľvek a správne podal žalobu podľa miesta sídla jedného zo žalovaných.\n\n\tSúd priznal trovy žalovaným v súlade s § 255 a nasl. CSP, ktorí boli v spore úspešní na 100%.\n\n\n\n\t7. Voči rozsudku v celom rozsahu podal žalobca odvolanie v plnom z dôvodov, podľa § 365 ods. 1\n\n\tpísm. e) a f) CSP. Namietal nesprávny názor na iniciovanie konkurzného konania, keď súd konštatoval,\n\n\tže išlo o zákonný postup a snahu o efektívne vymáhanie nárokov. Pri začatí konkurzného konania sa\n\n\tskúma len to, či má návrh veriteľa povinné náležitosti podľa § 12 ZKR a neskúma sa oprávnenie podať\n\n\tnávrh na konkurz v zmysle § 11 ods. 3 ZKR. Oprávnenosť je predmetom posudzovania až v štádiu\n\n\tpo začatí konkurzného konania. Konštatovanie o oprávnenosti návrhu, ktoré si osvojil súd z toho, že\n\n\tkonkurzné konanie bolo začaté, bez ohľadu na jeho následné zamietnutie, nie je správne. Žalobca\n\n\tpoukazujúc na uznesenie NS SR 4Obo49/2000 a na ust. §19 ZKR definoval, že porušenie právnej\n\n\tpovinnosti žalovaného 1/ postupovať pri podaní návrhu na konkurz obozretne a predchádzať škodám,\n\n\tspočíva v tom, že nehľadel na jemu známu skutočnosť, že pohľadávky boli spornými. Žalobca preukázal\n\n\tspornosť pohľadávok, ktoré nesvedčia o platobnej neschopnosti, zároveň však preukazujú, že návrh na\n\n\tkonkurz bol šikanóznym výkonom práva. Tunajší konajúci súd nevzal do úvahy konečné rozhodnutie\n\n\tkonkurzného súdu o neoprávnenom návrhu na konkurz a mal byť týmto názorom viazaný. Konkurz\n\n\tnesmeroval k vymoženiu pohľadávok navrhovateľa konkurzu, ale k poškodeniu žalobcu, čo preukazuje\n\n\taj skutočnosť, že po zamietnutí návrhu, prišlo k spätnému prevodu postúpených pohľadávok. Pokiaľ ide\n\n\to preukázanie IP adresy, z ktorej bol email odoslaný, žalobca nemá technické možnosti, toto skúmanie\n\n\tzabezpečiť, preto podal trestné oznámenie, avšak polícia toto skúmanie nenariadia. Žalobca namietal,\n\n\tže súd nevyhodnotil ním predložené dôkazy a to výstupy z účtovníctva, ktoré preukazujú pokles zisku\n\n\ta mzdové listy zamestnancov, pričom bol výpočet ceny ich práce vykonaný s ohľadom na hrubú mzdu,\n\n\todvody a počet odhadovaných odpracovaných hodín. Žalobca požadoval napadnutý rozsudok zmeniť\n\n\ta vyhovieť pôvodnému návrhu a uplatnil si trovy odvolacieho konania.\n\n\n\n\t8. K odvolaniu žalobcu sa vyjadrili obaja žalovaní. Žalovaný 1/ zopakoval popretie autorstva emailu, ktoré\n\n\tnebola v konaní preukázané a zároveň obsah emailu nie je spôsobilý poškodiť žalobcu a nepreukázal\n\n\tani príčinnú súvislosť tvrdenej škody a predmetného emailu. Kvantifikácia ujmy v súvislosti s emailom\n\n\ta potrebou zvýšenej snahy zamestnancov v komunikácii je neurčitá. Žalobca dedukoval autorstvo\n\n\tžalovaného 1/ len domnienkami, napríklad že zoznam recipientov bol totožný s obchodnými partnermi\n\n\tuvedenými žalobcom v konkurznom konaní, pričom o autorstve neprodukoval žiaden relevantný dôkaz,\n\n\tlen nič nepreukazujúce úvahy. Predpokladom zodpovednosti veriteľa, za náhradu škody, ktorá je\n\n\tspôsobená neoprávneným návrhom na konkurz, je podľa § 11 ods. 4 ZKR, osvedčenie platobnej\n\n\tschopnosti dlžníka a z tohto dôvodu zastavenie konkurzného konania. K zastaveniu konania však prišlo\n\n\tz dôvodu, že pohľadávky boli sporné, čo žalobca argumentoval podaním žaloby na určenie platnosti\n\n\tzápočtu, č.k. 22Cb/90/2013. Súd konanie zastavil, ale nekonštatoval že by žalobca bol preukázal\n\n\tplatobnú schopnosť, čo ani nebolo predmetom skúmania. Žaloba na platnosť zápočtu, bola právoplatne\n\n\tzamietnutá rozsudkom OS BA III č.k. 22Cb/90/2013-122, potvrdené KS BA v č.k. 8Cob/55/2014-180.\n\n\tPokles ziskov, ktoré tvrdil žalobca len predložením ním produkovaných tabuliek, je nepreukazný\n\n\tmateriál, ktorý sa nedá považovať za oficiálny účtovný údaj. Žalovaný 1/ poukázal na odlišnosť týchto\n\n\tčísiel od oficiálnych údajov o výške ziskov z výkazu ziskov a strát k 31/12/2012 až 31/12/2014,\n\n\tktoré sú relevantným ekonomickým ukazovateľom (údaje z finstat.sk a registeruz.sk). Žalobca vôbec\n\n\tnepreukázal, že zamestnanci, skutočne strávili tvrdené penzum času, na účely odstránenia tvrdených\n\n\tškôd. Žalobca vôbec nedefinoval ako bolo dobrému menu a povesti ublížené, nepreukázal túto\n\n\tnemajetkovú ujmu, ani výšku uplatňovanej satisfakcie. Žalovaný 2/ v reakcii na odvolanie uviedol, že\n\n\tžalobcom namietaný odvolací dôvod v nevykonaní navrhovaných dôkazov, nemá relevanciu, nakoľko\n\n\tžalobca nedefinoval, ktorý konkrétny dôkaz navrhol a súd ho nevykonal. Predložené dôkazy spočívali\n\n\tv žalobcom produkovaných tabuľkách, ktorých hodnovernosť sa nedá overiť. Žalobca nepreukázal\n\n\tžiadnu spojitosť žalovaného 2/ s emailom, ani s iniciovaním konkurzného konania, ktoré by odôvodnilo\n\n\tsolidárnu zodpovednosť na náhradu škody. Žalobca nepreukázal protiprávne konanie žalovaného 2/,\n\n\tnepreukázal výšku uplatnenej náhrady škody a ani nemajetkovej ujmy. Obaja žalovaní požadovali\n\n\tnapadnutý rozsudok súdu prvej inštancie potvrdiť a uplatnili si náhradu trov odvolacieho konania.\n\n\n\n\t9. Žalobca vo vyjadrení k vyjadreniu žalovaných k odvolaniu mal za to, že konkurz je riešenie\n\n\n\n\tultima ratio\n\n\ta neslúži a ani nevedie k efektívnemu vymoženiu nároku veriteľa. Cieľom bezodplatného postúpenia\n\n\tbolo výhradne získanie plurality veriteľov, čo je formálna náležitosť konkurzu. Poukázal na rozhodnutie\n\n\tNS ČR 31Cdo 130/2000, podľa ktorého v prípade preukázania, že k postúpeniu prišlo výhradne z\n\n\tdôvodu možnosti podania návrhu na konkurz, je možné že tento postup by viedol k zamietnutiu\n\n\tnávrhu na konkurz, pričom by bolo zároveň preukázané ,že išlo o šikanu veriteľa s cieľom vyhnúť sa\n\n\tnachádzaciemu konaniu. Názor súdu a žalovaných vedie podľa žalobcu k precedensu nesprávneho\n\n\tvnímania účelu konkurzu, ktorý sa zneužíva na poškodenie dlžníka a obchádzanie sporového konania.\n\n\tKu konkurzu má podľa názoru žalobcu zo strany veriteľa prísť až ako posledné riešenie a až potom,\n\n\tako si sám dlžník, ktorý je v úpadku, povinnosť podať sám na seba návrh, nesplní. Žalobca poukázal\n\n\tna spor ktorý vedie so žalovaným 2/ o registráciu ochrannej známky „JAMIESON“, čo súd nevzal do\n\n\túvahy ako skutkový základ a motiváciu žalovaného 2/. Žalobca tiež predložil emailovú komunikáciu ktorá\n\n\tpreukazuje, že obchodní partneri vplyvom konkurzu požadovali vopred platenie za dodávané produkty,\n\n\talebo odmietli poistiť obchody. Obchodní partneri zmenu prístupu k žalobcovi dôvodili konkurzom. Je\n\n\tlogické že konkurz a email, ktorý žalobca odôvodnene spája s oboma žalovanými, mali preukázateľne\n\n\tvplyv na negatívne vnímanie žalobcu zo strany jeho obchodných partnerov. Aj svedkyňa p. B. k veci\n\n\tvypovedala, že niektoré lekárne prestali od žalobcu produkty odoberať a iné znížili množstvo objednávok.\n\n\tTabuľky a vyčíslenia, ktoré žalobca predložil v konaní pochádzajú z účtovníctva a pre ich prehľadnosť\n\n\tich spracoval do tabuliek, pričom údaje sú overiteľné z účtovných podkladov.\n\n\n\n\t10. Odvolací súd konštatuje, že konanie na súde prvej inštancie sa viedlo v rámci účinnosti zákonnej\n\n\túpravy procesného konania podľa Občianskeho súdneho poriadku č. 99/1963 Zb. o odvolaní rozhodoval\n\n\todvolací súd dňa 24.05.2018, za účinnosti právnej úpravy Civilného sporového poriadku č. 160 /2015\n\n\tZ.z. (ďalej ako „CSP“) a postupoval tak v súlade s § 470 ods. 1 CSP a § 473 CSP, podľa ktorého sa\n\n\tpočnúc účinnosťou CSP, ruší úprava Občianskeho súdneho poriadku 99/1963 Zb. a aj na konania začaté\n\n\tpred účinnosťou CSP, sa počnúc dátumom 01.07.2016, vzťahuje aktuálna procesná úprava CSP.\n\n\n\n\t11. Odvolací súd preskúmal napadnutý rozsudok súdu prvej inštancie v medziach dôvodov odvolania,\n\n\trozsahu odvolania a vrátane konania, ktoré mu predchádzalo (§ 379 CSP a § 380 CSP), nakoľko\n\n\tneboli splnené zákonné podmienky pre posudzovanie napadnutého rozsudku v inom rozsahu, alebo z\n\n\thľadiska iných odvolacích dôvodov, ako tých ktoré žalovaný v odvolaní uviedol. Odvolací súd má za to,\n\n\tže skutkový stav bol zistený dostatočne a na základe vykonaných dôkazov dospel súd prvej inštancie\n\n\tk správnym skutkovým zisteniam, ktoré boli správne právne posúdené. Nie je daný zákonný dôvod na\n\n\topakovanie alebo doplnenie dokazovania v súlade s § 384 CSP a preto je viazaný skutkovým stavom\n\n\tveci tak ako bol zistený súdom prvej inštancie v súlade s § 383 CSP. Odvolací súd po oboznámení sa s\n\n\tobsahom spisu a dôvodmi odvolania dospel k záveru, že rozsudok súdu prvej inštancie je potrebné ako\n\n\tvecne správny podľa § 387 ods. 1, 2 CSP potvrdiť. O nároku na náhradu trov odvolacieho konania súd\n\n\trozhodol podľa § 396 CSP v spojení s § 255 ods. 1, 2 a § 262 ods. 1 CSP.\n\n\n\n\t12. Odvolací súd sa v plnom rozsahu stotožňuje s napadnutým rozsudkom súdu prvej inštancie, s jeho\n\n\todôvodnením a v podrobnostiach na neho poukazuje. K odôvodneniu vecne správneho napadnutého\n\n\trozsudku a k odvolacím dôvodom odvolateľa dodáva.\n\n\n\n\t13. Odvolací súd konštatuje, že žalobca ako nositeľ právnej povinnosti, preukázať naplnenie\n\n\tpredpokladov pre náhradu škody, bremeno svojich tvrdení neuniesol. K preukázaniu predpokladu\n\n\tporušenia prevenčnej povinnosti podľa § 415 OZ, sa súd prvej inštancie venoval dostatočne a odvolací\n\n\tsúd nemá potrebu jeho správne názory opakovať. Okrem generálnej prevencie, nespôsobovať škodu,\n\n\tZKR v § 11 ods. 3 a 4 upravuje osobitným spôsobom, povinnosť veriteľa počínať si pri podaní návrhu\n\n\tna konkurz tak, aby nebol podaný neoprávnene, teda voči subjektu, ktorý nie je v úpadku. Podľa § 11\n\n\tods. 3 a 4 ZKR: (3) „Veriteľ je oprávnený podať návrh na vyhlásenie konkurzu, ak môže odôvodnene\n\n\tpredpokladať platobnú neschopnosť svojho dlžníka. Platobnú neschopnosť dlžníka možno odôvodnene\n\n\tpredpokladať vtedy, ak je dlžník viac ako 30 dní v omeškaní s plnením aspoň dvoch peňažných záväzkov\n\n\tviac ako jednému veriteľovi a bol jedným z týchto veriteľov písomne vyzvaný na zaplatenie.“ (4) „Ak\n\n\tsúd konkurzné konanie začaté na základe návrhu veriteľa na vyhlásenie konkurzu zastaví z dôvodu\n\n\tosvedčenia platobnej schopnosti dlžníka, veriteľ zodpovedá dlžníkovi, ako aj iným osobám za škodu,\n\n\tktorá im v súvislosti s účinkami začatia konkurzného konania vznikla, ibaže preukáže, že pri podávaní\n\n\tnávrhu na vyhlásenie konkurzu postupoval s odbornou starostlivosťou. Táto zodpovednosť sa rovnako\n\n\tvzťahuje aj na štatutárny orgán alebo člena štatutárneho orgánu, ktorý rozhodol v mene veriteľa o\n\n\tpodaní návrhu na vyhlásenie konkurzu.“ V konaní žalovaný 1/ preukázal, že pohľadávky, ktoré mu\n\n\tboli postúpené žalovaným 2/, boli 30 dní po splatnosti, ako aj preukázal, že na ich zaplatenie žalobcu\n\n\tvyzval. Odvolací súd má za to, že predpoklad oprávnenosti v § 11 ods. 3 ZKR bol naplnený, ako aj\n\n\tpodanie malo formálne náležitosti návrhu na konkurz a preto bolo konanie začaté. Žalobca si nesprávne\n\n\tvysvetlil § 11 ods. 3, keď v odvolaní argumentoval, že sa oprávnenie veriteľa skúma až v štádiu\n\n\tpo začatí konkurzu. Z litery § 11 ods. 3, prvá veta ZKR vyslovene vyplýva, že dôvodný predpoklad\n\n\tplatobnej neschopnosti, je zákonnou podmienkou pre podanie návrhu na začatie konkurzného konania\n\n\ta preto z tohto ustanovenia vyplýva, že sa tento predpoklad skúma pri začatí konkurzného konania\n\n\ta nie až následne, ako sa domnieva žalobca. Potom je možné dedukovať, že začatie konkurzného\n\n\tkonania, môže byť predpokladom pre názor o zákonnosti podania návrhu na konkurz, ktorý konštatoval\n\n\tsúd prvej inštancie. Ďalej je potrebné skúmať, či prišlo k porušeniu právnej povinnosti, danej v §\n\n\t11ods. 4 ZKR. Jedná sa o osobitný druh objektívnej zodpovednosti za škodu, s možnosťou vyvinenia.\n\n\tOdvolací súd zhodne so žalovaným 1/ konštatuje, že k osvedčeniu platobnej schopnosti v konkurznom\n\n\tkonaní neprišlo, teda ani k naplneniu predpokladu zodpovednosti za prípadnú škodu. Na str. 10 a 11\n\n\todôvodnenia uznesenia 4K/34/2013, konkurzný súd vysvetľuje dôvod zamietnutia návrhu na konkurz. Z\n\n\todôvodnenia vypláva, že išlo o nedostatok aktívnej legitimácie navrhovateľa podľa § 11 ods. 3, pretože\n\n\tpohľadávky ktorými dôvodil, sa ukázali ako sporné a pre ich oprávnenosť by bolo potrebné vykonať\n\n\tdokazovanie. Dokazovanie oprávnenosti pohľadávok veriteľa však nepatrí do obsahu konkurzného\n\n\tkonania, ale jeho platformou je sporové konanie. Pre absenciu procesnej podmienky aktívnej legitimácie,\n\n\tkonkurzný súd konkurz nevyhlásil. Konkurzný súd však nekonštatoval, že by bola preukázaná platobná\n\n\tschopnosť dlžníka. Otázkou osvedčenia platobnej schopnosti sa konkurzný súd nezaoberal. Záver\n\n\tkonkurzného súdu nie je možné stotožňovať s preukázaním šikanózneho spôsobu výkonu práva, ako\n\n\tsi to vysvetľuje žalobca. V prípade že by konkurzný súd svoje závery dôvodil tým, že bolo preukázané\n\n\túčelové postúpenie pohľadávok medzi veriteľmi (ako to poukazuje rozhodnutie NS ČR 31Cdo1302/2000\n\n\targumentované žalobcom v odvolaní), alebo že by sa riešila ekonomická stránka žalobcu, ktorú zámerne\n\n\tnavrhovateľ opomenul, dali by sa tieto závery dedukovať v tunajšom konaní ako predpoklad vzniku\n\n\tzodpovednosti za škodu podľa § 11 ods. 4 ZKR. V konkurznom konaní však len vyšlo najavo, že\n\n\tkonkrétne pohľadávky medzi žalobcom a žalovaným 1/ sú sporné a konkurzný súd v podstate odkázal\n\n\tna sporové konanie. Ekonomická stránka žalobcu sa neriešila a závery nie je možné pokladať za\n\n\tpreukázanie platobnej schopnosti žalobcu. Neprišlo k porušeniu právnej povinnosti žalovaným 1/ ako\n\n\tprvý predpoklad pre vznik zodpovednosti za škodu. Prepojenie žalovaného 2/ a participácia na konkurze\n\n\ts účelom poškodiť, žalobca nepreukázal. Skutočnosť, že zamestnanec žalovaného 2/, je bratom\n\n\tštatutára žalovaného 1/ bez ďalšieho, nemá právnu relevanciu. Žalobca okrem rodinného vzťahu týchto\n\n\tosôb neuviedol žiaden iný dôkaz, nasvedčujúci tomu, že sa žalovaný 2/ na konkurze podieľal. Žalovaný\n\n\t2/ nebol ani navrhovateľom v konkurze a nie je nositeľom právnej povinnosti v § 11 ods. 3 ZKR. Závery\n\n\tkonkurzného súdu smerovali len k tomu, že konkurzné konanie nemôže poskytovať priestor dokazovaniu\n\n\to pohľadávkach a nahrádzať tak nachádzacie konanie. Zároveň však nevyslovil názor o tom, že by\n\n\tbol zápočet platný a spôsobil zánik pohľadávok. Žalovaný 1/ správne poukázal na to, že zápočet bol\n\n\tpredmetom osobitného konania, ktorým žalobca žiadal určiť platnosť tohto úkonu. Odvolací súd sa\n\n\toboznámil s rozsudkom Okresného súdu Bratislava III č.k. 22Cb/90/2013-22 zo dňa 14.11.2013, ktorým\n\n\targumentoval žalovaný 1/ vo vyjadrení k odvolaniu. Žalobca žiadal určiť že pohľadávky žalovaného 2/,\n\n\tzanikli započítaním a okrem iných, boli predmetom sporu aj zápočty sporných pohľadávok, ktoré sa riešili\n\n\tv konkurznom konaní. Súd návrh žalobcu zamietol a sporné zápočty nedeklaroval ako platné právne\n\n\túkony, ale odkázal žalobcu, na sporové konanie, v ktorom si môže svoje nároky uplatniť žalobou na\n\n\tzaplatenie. Odvolací súd po preskúmaní spisového materiálu nezistil, že by žalobca osobitnou žalobou\n\n\tuspel s nárokom, ktorý pochádza z ním tvrdených pohľadávok. Úlohou tunajšieho súdu nie je vykonávať\n\n\tdôkazy a hľadať objektívnu pravdu, nad rámec toho čo preukazujú sporové strany. S ohľadom na\n\n\tvýsledok dokazovania v tejto fáze, je možné konštatovať aktuálny právny stav, ktorý nesvedčí zániku\n\n\tpohľadávok zápočtom. Z odôvodnenia konkurzného rozsudku, v spojitosti s nepreukázaním platnosti\n\n\tzápočtu, nemožno prijať záver o porušení prevenčnej povinnosti žalovaných, ktorú im ukladá § 415 OZ\n\n\ta ani porušenie povinnosti § 11 ods. 4 ZKR. Čo sa týka emailovej komunikácie, odvolací súd zastáva\n\n\tnázor, že jediným presvedčivým dôkazom, ktorým je možné spájať elektronickú komunikáciu s určitým\n\n\tsubjektom, je skúmanie IP adresy. Žalobca síce tvrdil, že sám na takého skúmanie nemá technické\n\n\tprostriedky, ale mal možnosť tento dôkaz navrhnúť, čo neurobil. Podobnosť adresy, alebo zhoda mien\n\n\tadresy a obchodného mena, či databáza obchodných partnerov, nie sú preukazné voči autorstve emailu\n\n\tžalovaného 1/. Žalobca ani v tomto ohľade neuniesol dôkazné bremeno. Zákonné predpoklady pre\n\n\tzodpovednosť za škodu, ktoré generálne určuje § 420 OZ, sú kumulatívne. Bez porušenia právnej\n\n\tpovinnosti, je irelevantné ďalej riešiť výšku škody a kauzálny nexus, nakoľko absentuje subjekt právnej\n\n\tpovinnosti. Napriek uvedenému, sa súd prvej inštancie dostatočne dôsledne venoval výške uplatnenej\n\n\tnáhrady škody a nemajetkovej ujmy. Odvolací súd sa stotožňuje s názorom žalovaného 1/, že tabuľkové\n\n\tčíselné údaje nemajú hodnovernosť a reálna výška ziskov a strát spoločnosť sa musí preukazovať zo\n\n\tzdroja ktorým sú účtovné doklady. I keby sa tieto údaje zhodovali s oficiálnym účtovníctvom, ich obsah\n\n\tnepreukazuje konštantný vývoj ziskov, ktorý by vykazoval pokles len v tvrdených obdobiach. Zároveň\n\n\tje potrebné uviesť, že i keby nastala situácia preukázania poklesu zisku práve v 08/2013 a 05/2014,\n\n\tkedy mali nastať škodové udalosti, časový súvis udalostí, nestačí na preukázanie príčiny a následku.\n\n\tČo sa týka ceny práce 4 vedúcich zamestnancov, odvolací súd sa plne stotožňuje so závermi súdu\n\n\tprvej inštancie. Aj keby súd pripustil, že títo pracovníci venovali extrémne vysoký počet hodín práci,\n\n\tktoré uvádza žalobca, nie je preukázané že práve tento čas bol venovaný odstraňovaniu následkov\n\n\tvyvolaných konkurzom alebo emailom. V tomto smere žalobca nárok definoval ako ušlý zisk, keďže\n\n\tpracovníci nemali čas venovať sa obchodnej činnosti. Žalobca opomenul preukázať aký bol očakávaný\n\n\tzisk, vôbec nedefinoval, aký zisk by bol býval dosiahnutý, ak by títo zamestnanci pracovali v bežnom\n\n\tobchodnom štandarde. Pre ušlý zisk je podstatné preukázať, aké reálne výnosy boli očakávané v\n\n\tbudúcnosti, ktoré mali byť výsledkom bežnej práce zamestnancov a tieto nenastali, pre škodovú udalosť.\n\n\tZa očakávaný výnos z hľadiska dokazovania, je potrebné považovať reálny budúci zisk, napríklad z\n\n\tdojednanej zmluvy a nie určitú hodnotu, ktorú by si poškodený prial dosiahnuť. Čo sa týka náhrady\n\n\tnemajetkovej ujmy, žalobca ju definoval ako satisfakciu za poškodenie dobrej povesti a mena obchodnej\n\n\tspoločnosti. Odvolací súd síce nemá výhrady k tomu, že neboli preukázané konkrétne negatívne\n\n\tnásledky. Pri aplikácii § 19 ods. 2 a 3 OZ, ktorý upravuje ochranu dobrého mena právnickej osoby, sa\n\n\tnevyžaduje, aby poškodenie dobrého mena, malo reálne negatívny, hmatateľný následok, v podobe\n\n\todchodu odberateľa, zrušenia zmluvy a pod. Tento výklad korešponduje jednak s filozofiou abstrakcie\n\n\tpojmu dobré meno a tiež s realitou toho, že sa poškodený fakticky veľakrát nemá ako dozvedieť,\n\n\tprečo s ním obchodný partner rozviazal zmluvu a pod. Pre peňažnú satisfakciu postačuje objektívna\n\n\tmožnosť, že určitý škodcom verejne prezentovaný názor, je spôsobilý mať tento následok. Podmienkou\n\n\tpre priznanie náhrady je však to, že verejne prezentovaný názor o právnickej osobe, je hanlivý, je\n\n\tnepravdivý, alebo skresľujúci, neobjektívny, klamlivý. Z obsahu emailu vyplývalo však len to, čo sa\n\n\tveritelia majú možnosť dozvedieť aj z verejne dostupného zdroja, obchodného vestníka. V čase kedy bol\n\n\temail doručený, obsahoval len objektívne informácie, ktoré boli v danom čase pravdivé. Pre priznanie\n\n\tnáhrady nemajetkovej ujmy teda nebol splnený právny predpoklad.\n\n\n\n\t14. Rozsudok súdu prvej inštancie, bolo potrebné podľa § 387 ods. 1, 2 CSP potvrdiť ako vecne správny.\n\n\tOdvolací súd rozhodol o potvrdení rozsudku súdu prvej inštancie č. 25Cb 131/2014-278 jednohlasne,\n\n\tto znamená 3 hlasmi z 3 členov senátu.\n\n\n\n\t15. O nároku na náhradu trov odvolacieho konania súd rozhodol podľa § 396 CSP v spojení s § 255\n\n\tods. 1 CSP a § 262 CSP. Žalovaní boli v odvolacom konaní úspešní na 100% a preto im súd priznal\n\n\tnárok vo výške 100% trov, o ktorých výške bude rozhodnuté osobitným uznesením po právoplatnosti\n\n\tvo veci samej.\n\n\n\n\tPoučenie:\n\n\n\n\n\n\tProti tomuto rozhodnutiu odvolacieho súdu je prípustné dovolanie, ak to zákon pripúšťa (§ 419 CSP)\n\n\tv lehote dvoch mesiacov od doručenia rozhodnutia odvolacieho súdu oprávnenému subjektu na súde,\n\n\tktorý rozhodoval v prvej inštancii. Ak bolo vydané opravné uznesenie, lehota plynie znovu od doručenia\n\n\topravného uznesenia len v rozsahu vykonanej opravy (§ 427 ods. 1 CSP). Dovolateľ musí byť\n\n\tv dovolacom konaní zastúpený advokátom. Dovolanie a iné podania dovolateľa musia byť spísané\n\n\tadvokátom (§ 429 ods. 1 CSP). V dovolaní sa popri všeobecných náležitostiach podania uvedie,\n\n\tproti ktorému rozhodnutiu smeruje, v akom rozsahu sa toto rozhodnutie napáda, z akých dôvodov sa\n\n\trozhodnutie považuje za nesprávne (dovolacie dôvody) a čoho sa dovolateľ domáha (dovolací návrh)\n\n\t(§ 428 CSP).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}