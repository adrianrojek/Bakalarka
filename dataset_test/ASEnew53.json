{"sud_guid": "", "sud_typ": "", "sud_nazov": "Krajský súd Banská Bystrica", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "17CoP/14/2018", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Krajský súd Banská Bystrica\n\nSpisová značka:                      17CoP/14/2018\n\nIdentifikačné číslo súdneho spisu:   6917202468\n\nDátum vydania rozhodnutia:           31. 05. 2018\n\nMeno a priezvisko sudcu, VSÚ:        JUDr. Zita Nagypálová\n\nECLI:                                ECLI:SK:KSBB:2018:6917202468.1\n\n\n\n\n\n\tUznesenie\n\n\n\n\tKrajský súd v Banskej Bystrici, ako súd odvolací, v senáte zloženom z predsedníčky senátu JUDr. Zity\n\n\tNagypálovej a sudcov Mgr. Dušana Ďuriana a JUDr. Ľubomíra Šablu ako členov senátu, vo veci rozvodu\n\n\tmanželstva navrhovateľky D. Z., nar. XX.XX.XXXX, trvale bytom E. XX, skutočne bytom Z. H. XXX,\n\n\tzastúpená advokátom JUDr. Róbertom Lakatošom, so sídlom Advokátskej kancelárie Daxnerova 5, 979\n\n\t01 Rimavská Sobota, proti manželovi Z. Z., nar. XX.XX.XXXX, bytom E. XX, spojeného s úpravou výkonu\n\n\trodičovských práv a povinností k maloletým deťom Z. Z., nar. XX.XX.XXXX a D. Z., nar. XX.XX.XXXX,\n\n\tobaja zastúpení kolíznym opatrovníkom Úradom práce, sociálnych vecí a rodiny Rimavská Sobota,\n\n\tobaja bytom ako navrhovateľka, o odvolaní manžela Richarda Radiča proti rozsudku Okresného súdu\n\n\tRimavská Sobota č. k. 11P/28/2017 z 27. novembra 2017, takto\n\n\n\n\trozhodol:\n\n\n\n\n\n\tRozsudok súdu prvej inštancie v druhom, treťom, štvrtom a piatom výroku, týkajúcich sa úpravy výkonu\n\n\trodičovských práv a povinností k maloletým deťom a v závislom šiestom výroku o trovách konania z r\n\n\tu š u j e a v tomto rozsahu vec vracia súdu prvej inštancie na ďalšie konanie.\n\n\n\n\todôvodnenie:\n\n\n\n\n\n\t1. Súd prvej inštancie odvolaním napadnutým rozsudkom rozviedol manželstvo navrhovateľky D. Z.\n\n\t(ďalej aj „matka“) a manžela Z. Z. (ďalej aj „otec“), maloleté deti pochádzajúce z manželstva Z. Z., nar.\n\n\tXX.XX.XXXX a D. Z., nar. XX.XX.XXXX zveril do osobnej starostlivosti matky D. Z., ktorá má maloleté\n\n\tdeti zastupovať a spravovať ich majetok. Otcovi Z. Z. uložil povinnosť platiť na výživu maloletého Z.\n\n\tmesačne 40,-- Eur a rovnakú sumu aj na výživu maloletej D.. Styk s maloletými deťmi z dôvodu ich\n\n\trozdielneho veku určil osobitne. Otec je podľa rozsudku oprávnený stýkať sa maloletým Z. každý párny\n\n\ttýždeň v čase od stredy 15.00 hod. do nedele 17.00 hod. spôsobom, že si prevezme maloleté dieťa\n\n\tod matky v mieste jej bydliska a na tom istom mieste má otec dieťa vrátiť matke. Styk s maloletou D.\n\n\tna obdobie do 31.03.2018 bol určený na každý týždeň v sobotu v čase od 13.00 hod. do 14.00 hod. v\n\n\tmieste bydliska matky a za jej prítomnosti, v období od 01.04.2018 do 15.08.2018 na každý týždeň v\n\n\tsobotu v čase od 13.00 hod. do 15.00 hod. opätovne iba v bydlisku matky a za jej prítomnosti a na čas\n\n\tod 16.08.2018 už bez prítomnosti matky a určenia miesta styku každú sobotu v čase od 13.00 hod. do\n\n\t17.00 hod. Náhradu trov konania žiadnemu z účastníkov súd prvej inštancie nepriznal.\n\n\t1.1. Návrhu na rozvod manželstva súd prvej inštancie vyhovel po zistení, že vzťahy medzi manželmi\n\n\tsú vážne rozvrátené. Od začiatku roka 2017 nežijú manželia v spoločnej domácnosti. Dôkazom o\n\n\trozvrátenosti ich vzťahov je aj tá skutočnosť, že spoločnej dcére narodenej po začatí konania o\n\n\trozvod manželstva muselo byť určené meno rozhodnutím Okresného súdu Rimavská Sobota. Manželia\n\n\tnedokážu spolu komunikovať, pokiaľ aj dôjde k nejakej komunikácii, väčšinou sa končí hádkou. Roztržky\n\n\tmedzi manželmi podľa tvrdenia navrhovateľky končili verbálnou agresiou a aj fyzickým útokom. Žiaden\n\n\tz manželov nemal záujem na obnovení spolužitia. Z takto zisteného skutkového stavu považoval súd\n\n\tprvej inštancie za preukázané dôvody na rozvod manželstva podľa § 23 zákona č. 36/2005 Z. z. o rodine\n\n\t(ďalej aj „Zákon o rodine“).\n\n\t1.2. V súlade s § 24 Zákona o rodine upravil súd prvej inštancie výkon rodičovských práv a povinností\n\n\tmanželov - rodičov k maloletým deťom na čas po rozvode. Rodičia maloletých detí sa zhodli na tom,\n\n\tže maloletá D. má byť zverená do osobnej starostlivosti matky. Otec žiadal zveriť maloletého Z. do\n\n\tstriedavej osobnej starostlivosti, matka do jej výlučnej osobnej starostlivosti. Jediným kritériom podľa\n\n\todôvodnenia rozhodnutia súdu prvej inštancie pre rozhodnutie, komu budú maloletú deti zverené do\n\n\tosobnej starostlivosti na čas po rozvode bol záujem maloletých detí. Súd prvej inštancie vyslovil názor,\n\n\tže v čase, keď sa buduje súrodenecký vzťah maloletého Z. a maloletej D., nie je v záujme detí, aby boli\n\n\trozdelené a vychovávali ich rodičia osobitne. Striedavú osobnú starostlivosť maloletého Z. vyhodnotil\n\n\tako rozpornú s jeho záujmom. Rodičia nedokážu prekonať vzájomnú averziu, ktorá sa prejavuje aj pri\n\n\triešení problémov ohľadne maloletých detí. Striedavá osobná starostlivosť by podľa názoru súdu prvej\n\n\tinštancie nefungovala bezproblémovo. Zverenie oboch detí do osobnej starostlivosti matky odôvodnil\n\n\tich nízkym vekom.\n\n\t1.3. O vyživovacej povinnosti otca rozhodol v súlade s § 62 Zákona o rodine tak, že otcovi uložil povinnosť\n\n\tplatiť na výživu maloletých detí na každé zvlášť po 40,-- Eur mesačne od právoplatnosti rozsudku. Príjem\n\n\totca, z ktorého vychádzal, bol zistený na 365,-- Eur netto mesačne. Príjem matky v rozhodnutí súd prvej\n\n\tinštancie neuviedol.\n\n\t1.4. Styk otca s maloletým Richardom upravil súd prvej inštancie podľa § 25 Zákona o rodine tak, aby\n\n\tnebol prekážkou v budovaní citových väzieb s D. a styk s D. v rozširujúcom sa rozsahu v závislosti od\n\n\tstúpajúceho veku tohto dieťaťa.\n\n\t1.5. Rozhodnutie o trovách konania odôvodnil konajúci súd ustanovením § 52 zákona č. 161/2015 Z.\n\n\tz. Civilný mimosporový poriadok.\n\n\n\n\t2. V zákonnej lehote podal proti rozsudku súdu prvej inštancie odvolanie otec maloletých detí, ktorý\n\n\trozsah odvolania vymedzil tak, že napáda druhý, štvrtý a piaty výrok rozhodnutia súdu prvej inštancie\n\n\tz dôvodov, že prvoinštančný súd v konaní nesprávne posúdil a vyhodnotil predložené listinné dôkazy,\n\n\tna základe vykonaných dôkazov dospel k nesprávnym skutkovým zisteniam, nesprávnym procesným\n\n\tpostupom znemožnil strane, aby uskutočňovala jej patriace procesné práva v takej miere, že došlo k\n\n\tporušeniu práva na spravodlivý proces, zistený skutkový stav neobstojí, pretože sú prípustné ďalšie\n\n\tprostriedky procesnej obrany alebo ďalšie prostriedky procesného útoku, ktoré neboli uplatnené, a že\n\n\trozhodnutie súdu prvej inštancie vychádza z nesprávneho právneho posúdenia veci [odvolacie dôvody\n\n\tpodľa § 365 ods. 1 písm. b), f), g), h) zákona č. 160/2015 Z. z. Civilný sporový poriadok (ďalej aj C. s. p.)].\n\n\t2.1. Nedostatočne zistený skutočný stav veci je dôsledkom nesprávneho procesného postupu súdu prvej\n\n\tinštancie, ktorý bez výhrad prevzal argumentáciu matky a jej právneho zástupcu a neumožnil otcovi detí\n\n\tvyjadriť sa k vykonaným dôkazom a navrhnúť ďalšie dôkazy na preukázanie svojich tvrdení. Pre záver,\n\n\tči je striedavá osobná starostlivosť o maloletého Z. v súlade s jeho záujmom, bolo potrebné vykonať\n\n\tďalšie dôkazy. Na pojednávaní dňa 06.11.2017 zaznela možnosť vykonania znaleckého dokazovania\n\n\tzameraného na preskúmanie možnosti zverenia maloletého Z. do striedavej osobnej starostlivosti oboch\n\n\trodičov, ale súd prvej inštancie vykonanie tohto dôkazu nenariadil aj napriek tomu, že mimosúdne\n\n\tuzavretá dohoda rodičov za účasti kolízneho opatrovníka o striedavej osobnej starostlivosti o maloletého\n\n\tZ. sa za osem mesiacov bez problém realizovala. Otec popiera, že by po skončení styku vracal\n\n\tmaloletého Z. v zanedbanom stave, či ochorenie maloletého Z. po návštevách u otca. Maloletý Z. netrpel\n\n\tžiadnymi vážnymi chorobami a nebýval častejšie chorý, než je to u detí v jeho veku obvyklé. Otec detí\n\n\tdisponuje potvrdeniami lekárov o tom, že s maloletým Z. absolvoval dňa 03.05.2017 odborné vyšetrenie\n\n\tu detského kardiológa a dňa 17.05.2017 u urológa v súvislosti so zápalom ľadvín. Starostlivosť otca\n\n\to maloletého Z. preukazuje aj správa jeho obvodnej lekárky D.. I. Z. zo 06.10.2017 o tom, že otec\n\n\tpravidelne chodí s maloletým Z. na kontroly a povinné očkovania. D.. I. Z. vyvrátila správu kolízneho\n\n\topatrovníka z 22.06.2017 o tom, ako matka spolupracuje s obvodnou lekárkou maloletého tvrdením,\n\n\tže kolízny opatrovník od nej nežiadal žiadne posúdenie zdravotného stavu dieťaťa. Matka nepredložila\n\n\tsúdu žiaden dôkaz o tom, že po styku otca s maloletým dňa 18.02.2017 musela byť maloletému Z.\n\n\tposkytnutá urgentná lekárska starostlivosť.\n\n\t2.2. V konaní predložené správy kolízneho opatrovníka o prešetrení pomerov u rodičov a podmienkach\n\n\tna zverenie maloletého Z. do striedavej osobnej starostlivosti oboch rodičov považuje otec maloletých\n\n\tza neobjektívne. Otec obýva plne funkčne zariadenú nehnuteľnosť vykurovanú krbovými kachľami,\n\n\tpripojenú na elektrinu a obecný vodovod. Matka obýva rodinný dom, v ktorom v čase zisťovania\n\n\tpomerov kolíznym opatrovníkom bola iba plánovaná výstavba sociálneho zariadenia, napriek tomu\n\n\tkolízny opatrovník pomery otca zhodnotil ako na požadovanej úrovni a pomery u matky na vysokej\n\n\túrovni. O lepších sociálnych a materiálnych podmienkach na strane otca svedčí aj skutočnosť, že jeho\n\n\totec (starý otec maloletého Z.) je riadne zamestnaný. Stará matka maloletého Z. z otcovej strany je\n\n\tpoberateľkou čiastočného invalidného dôchodku. Otec dieťaťa je tiež zamestnaný. Naproti tomu matka\n\n\tje na rodičovskej dovolenke a jej rodičia, s ktorými žije v spoločnej domácnosti sú poberateľmi dávok\n\n\tv hmotnej núdzi.\n\n\t2.3. Súd prvej inštancie nezdôvodnil, z akého dôvodu nie je striedavá osobná starostlivosť o\n\n\tmaloletého Z. v jeho záujme. Až do narodenia maloletej D. rešpektovali rodičia mimosúdnu dohodu o\n\n\tstriedavej osobnej starostlivosti o maloletého Z.. Kým boli pevne stanovené pravidlá striedania osobnej\n\n\tstarostlivosti, nedochádzalo medzi rodičmi ku konfliktom. Vážny problém v komunikácii medzi rodičmi\n\n\tnastal po narodení maloletej D. z dôvodu, že matka neoznámila otcovi narodenie dcéry. Nie je pravdivé\n\n\ttvrdenie matky, že otec odmietol ísť na matriku za účelom súhlasného vyhlásenia rodičov o mene\n\n\tdieťaťa. Pôvodcom konfliktov vo vzťahu rodičov maloletých detí je jednoznačne matka, ktorá poznajúc\n\n\tprístupové heslá otca na sociálne siete a na jeho email posielala sama sebe správy s hanlivým obsahom\n\n\tv mene otca detí. Dôkazom o zneužití IP adresy internetového pripojenia je písomná informácia od\n\n\tposkytovateľa internetového pripojenia, z ktorej vyplýva, že IP adresa, z ktorej mali byť matke zasielané\n\n\thanlivé správy, nie je pridelená otcovi.\n\n\t2.4. Súd prvej inštancie neakceptoval žiadosť otca o vykonanie dôkazu videozáznamom zachycujúcim\n\n\treakciu maloletého Z. na situáciu, kedy sa vracia so starostlivosti otca do opatery svojej matky a\n\n\tpreukazujúcu blízky vzťah otca a syna. Súd prvej inštancie neposkytol účastníkom rovnaké možnosti\n\n\tuplatniť procesné práva (navrhovať dôkazy a vyjadrovať sa k vykonaným dôkazom) a tento svoj postup\n\n\tv dôvodoch rozhodnutia nezdôvodnil.\n\n\t2.5. Otec nesúhlasí s rozhodnutím súdu o tom, že len matka je oprávnená zastupovať maloleté deti a\n\n\tspravovať ich majetok. Týmto rozhodnutím súd prvej inštancie neodôvodnene zasiahol do rodičovských\n\n\tpráv a povinností otca. Rodičovské práva a povinnosti majú podľa § 28 ods. 2 Zákona o rodine\n\n\tobaja rodičia. Súd môže obmedziť rodičovské práva len za splnenia zákonných podmienok pre takéto\n\n\trozhodnutie. Rodičovské práva a povinnosti podľa § 28 ods. 1 Zákona o rodine, teda aj právo a povinnosť\n\n\tzastupovať svoje maloleté dieťa zostávajú obom rodičom zachované aj po rozhodnutí súdu o úprave\n\n\tvýkonu rodičovských práv a povinností.\n\n\t2.6. Otec si uvedomuje, že vzhľadom na vek maloletej D. musí byť toto dieťa zverené do osobnej\n\n\tstarostlivosti matky, ale na druhej strane matka nemá právo otcovi zakazovať styk s maloletou, či ho\n\n\tneprimerane obmedzovať v styku s týmto dieťaťom. Otec má záujem podieľať sa na výchove maloletej\n\n\tD. v maximálne možnej miere a je toho názoru, že styk s maloletou D. upravený na štyri hodiny týždenne\n\n\tbez prítomnosti matky je primeraný a nemožno ho vyhodnotiť ako neadekvátny, keď aj počas súdnych\n\n\tkonaní je maloletá v starostlivosti tretej osoby bez matky.\n\n\n\n\t3. Písomným podaním doručeným Krajskému súdu v Banskej Bystrici 21.05.2018 doplnil otec maloletých\n\n\tdetí svoje odvolanie oznámením skutočnosti, že otec a maloletý Z. sa dňa 10.04.2018 podrobili u\n\n\tznalkyne E.. D. L., E.. z odboru psychológia, odvetvie klinická psychológia detí vyšetreniu, o čom bol\n\n\tvypracovaný znalecký posudok č. 54/2018 preukazujúci potenciál otca na výchovu maloletého Z. a ich\n\n\tveľmi dobrý a blízky vzťah. K podaniu pripojil aj kópiu znaleckého posudku.\n\n\n\n\t4. Matka vo vyjadrení k odvolaniu otca označila rozhodnutie súdu prvej inštancie za vecne správne,\n\n\tvychádzajúce zo správne zisteného skutočného stavu veci. I keď sa nestotožňuje v celom rozsahu\n\n\ts rozhodnutím súdu prvej inštancie o rozsahu styku otca s maloletými deťmi, je ochotná rozhodnutie\n\n\tsúdu prvej inštancie rešpektovať. Tvrdila, že dohodu o striedavej osobnej starostlivosti uzavrela len pod\n\n\tvplyvom okolností, ktoré vyvolal otec tým, že po styku s maloletým Z., ktorý končil 27.03.2017 otec\n\n\tdieťa matke nevrátil a vyhlásil, že ho v blízkej budúcnosti ani nevráti. Matka bola už vo vysokom štádiu\n\n\ttehotenstva a pokiaľ chcela dosiahnuť, aby mala kontakt s maloletým, musela pristúpiť na dohodu o\n\n\tstriedavej osobnej starostlivosti. Za nepravdivé označila tvrdenie otca, že maloletý pri návrate zo styku\n\n\ts otcom k matke plače, pretože sa musí vrátiť k nej. Maloletý, ktorý už rozpráva jej povedal, že pred\n\n\tkaždým odovzdaním ho otec a jeho blízki udrú po ruke, aby sa rozplakal. Maloletý Z. sa otca podľa\n\n\tmatky bojí.\n\n\t4.1. Otec nemá skutočne záujem o dcéru D.. Pri stretnutiach za účelom odovzdania maloletého Z. sa na\n\n\tňu nikdy nepýta. Po jej narodení na ňu neplatil výživné a na matriku za účelom súhlasného vyhlásenia\n\n\to mene dieťaťa sa nedostavil len z dôvodu, že dala dieťaťu meno D., rovnaké ako sa volá ona.\n\n\t4.2. Ak má otec námietky proti rozhodnutiu súdu, že len matka bude spravovať majetok detí, súhlasí\n\n\tmatka so zmenou rozhodnutia tak, aby spoločne s otcom spravovali majetok spoločných detí s\n\n\tpoznámkou, že deti žiaden majetok nemajú, ale rozhodne nesúhlasí s tým, aby zastupovali deti spoločne\n\n\tvzhľadom na povahové vlastnosti otca maloletých, ktorý si neustále vynucuje svoju vôľu a hoci v\n\n\todvolaní poukazuje na rozhodnutie Najvyššieho súdu Slovenskej republiky o tom, že rodičia nesmú\n\n\tuprednostňovať svoje záujmy pred záujmami maloletých detí, sám tak robí. Navrhla potvrdiť rozhodnutie\n\n\tsúdu prvej inštancie.\n\n\n\n\t5. Kolízny opatrovník maloletých detí obhajoval vo vyjadrení k odvolaniu otca svoje správy o šetrení\n\n\tpomerov s upozornením, že výrazy „požadovaná“, „vysoká úroveň“ sú použité na opis a hodnotenie\n\n\thygieny a poriadku v domácnosti. Pripomenul, že nedostatočné bytové pomery alebo majetkové\n\n\tpomery rodičov sa nepovažujú za ohrozenie alebo narušenie výchovy maloletého dieťaťa. Podnetnosť\n\n\tvýchovného prostredia nie je priamo úmerná jej funkčnému vybaveniu.\n\n\n\n\t6. V reakcii na vyjadrenia matky poprel otec obvinenia matky, že jej nechcel vrátiť maloletého Z. po styku v\n\n\tobdobí od 24.03.2017 do 27.03.2017. Bola to práve matka, ktorá nemala záujem maloletého prevziať, a\n\n\tto až do 21.04.2017, kedy túto skutočnosť on oznámil kolíznemu opatrovníkovi, o čom bol aj vyhotovený\n\n\tzáznam. Matka úmyselne krivo obviňuje otca v snahe zdiskreditovať ho, o čom svedčí aj rozhodnutie\n\n\tOkresného úradu Rimavská Sobota zo dňa 25.01.2018 o zastavení priestupkového konania vedeného\n\n\tvoči otcovi na základe obvinenia matky. Nie otec zastrašuje dieťa, ale matka straší dieťa „vlkolakom“\n\n\ta otcom, ktorý je tiež „vlkolak“. Nepravdivosť tvrdení matky o formálnom záujme otca o maloletú D.\n\n\tvie otec preukázať kópiou SMS správy, ktorú zaslala matka otcovi o tom, ako chcel dať maloletej D.\n\n\tpo narodení náušnice. Vždy keď vracia maloletého Z. do osobnej starostlivosti matky, prinesie matke\n\n\taj tašku s vecami potrebnými pre obe deti. Na pojednávaní dňa 06.11.2007 matka potvrdila, že otcovi\n\n\tnarodenie maloletej D. neoznámila. Trval na tom, aby ho súd neobmedzil pri výkone rodičovských práv\n\n\ttým, že by nemohol zastupovať svoje deti.\n\n\n\n\t7. K vyjadreniu kolízneho opatrovníka predloženom v odvolacom konaní mal otec výhrady, že kolízny\n\n\topatrovník nezareagoval na jeho výtky vo vzťahu k správam predloženým kolíznym opatrovníkom\n\n\tv konaní. Znovu rozoberal vybavenie svojej domácnosti a domácnosti matky a ohodnotenie týchto\n\n\tpriestorov kolíznym opatrovníkom. Kvôli neobjektívnemu prístupu kolízneho opatrovníka k otcovi podal\n\n\tdňa 30.11.2017 sťažnosť na Ústredie práce, sociálnych vecí a rodiny.\n\n\n\n\t8. S konaním o rozvod manželstva je podľa § 100 C. m. p. spojené konanie o úpravu pomerov manželov\n\n\tk ich maloletým deťom na čas po rozvode. Konanie o rozvod manželstva môže podľa § 93 C. m. p. začať\n\n\tlen na návrh jedného z manželov. Odvolanie proti výroku o rozvode manželstva žiaden z účastníkov\n\n\tnepodal a tento nadobudol právoplatnosť. Otec obmedzoval svoje odvolanie na druhý, štvrtý a piaty\n\n\tvýrok rozhodnutia súdu prvej inštancie. Konanie o úpravu výkonu rodičovských práv a povinností k\n\n\tmaloletým deťom je konaním, ktoré môže súd začať aj bez návrhu, preto v tejto časti rozhodnutia\n\n\tsúdu prvej inštancie (druhý, tretí, štvrtý, piaty výrok rozsudku) nie je odvolací súd podľa § 65 C. m p.\n\n\tviazaný rozsahom odvolania otca a preskúmal rozsudok súdu prvej inštancie nielen vo výroku o zverení\n\n\tmaloletých detí do starostlivosti matky a styku otca s maloletými deťmi, ale aj vo výroku o povinnosti\n\n\totca platiť výživné na maloleté deti, pretože tento je závislým výrokom na tom, ktorému z rodičov budú\n\n\tmaloleté deti zverené do osobnej starostlivosti. Posledný šiesty výrok o trovách konania je v zmysle § 379\n\n\tpísm. a) Civilného sporového poriadku výrokom závislým na ostatných výrokoch. Z tohto dôvodu sa aj\n\n\ttento stal predmetom prieskumu odvolacieho súdu. Otec maloletých detí vymedzil v odvolaní odvolacie\n\n\tdôvody podľa § 365 ods. 1 C. s. p., avšak aj bez vymedzenia týchto odvolacích dôvodov, ktorými podľa\n\n\t§ 66 C. m. p. odvolací súd viazaný nie je, by odvolací súd preskúmal rozhodnutie súdu prvej inštancie o\n\n\túprave výkonu rodičovských práv a povinností na čas po rozvode v celom rozsahu a zo všetkých hľadísk\n\n\tz dôvodu, že v konaniach podľa Civilného mimosporového poriadku zisťuje súd skutočný stav veci (§\n\n\t35 v spojení s § 68 C. m. p.). Krajský súd príslušný podľa § 34 C. s. p. na rozhodnutie o odvolaní otca\n\n\tpo preskúmaní veci dospel k názoru, že odvolanie otca je dôvodné a rozhodnutie súdu prvej inštancie je\n\n\tpotrebné zrušiť podľa § 389 ods. 1 písm. c) Civilného sporového poriadku a vrátiť súdu prvej inštancie na\n\n\tďalšie konanie, pretože rozsah dokazovania, ktoré je potrebné vykonať za účelom zistenia skutočného\n\n\tstavu veci presahuje rámec odvolacieho konania a nie je účelné doplniť dokazovanie iba v odvolacom\n\n\tkonaní, lebo by sa tým v podstate nahradilo konanie na súde prvej inštancie.\n\n\n\n\t9. Súd prvej inštancie posudzoval vec podľa správnych ustanovení Zákona o rodine, jeho § 23, § 24,\n\n\t§ 25, § 62, § 65, ale pre ich správnu aplikáciu nemal dostatok podkladov. Obaja rodičia súhlasili s\n\n\trozvodom manželstva potvrdzujúc jeho rozpad. Skôr, než bol otcovi maloletých detí doručený návrh na\n\n\trozvod manželstva na vyjadrenie, podal otec samostatný návrh na nariadenie neodkladného opatrenia,\n\n\tktorým žiadal zveriť maloletého Z. Radiča do striedavej osobnej starostlivosti rodičov s odôvodnením, že\n\n\tmatka sa s maloletým Z. odsťahovala zo spoločnej domácnosti a odlúčenie môže mať vplyv na psychiku\n\n\tmaloletého dieťaťa. Súd prvej inštancie návrhu otca na nariadenie neodkladného opatrenia nevyhovel,\n\n\tokrem iného aj z dôvodu, že potreba rýchlej úpravy pomerov rodičov k maloletému dieťaťu bez náležitého\n\n\tdokazovania a zistenia skutočného stavu veci nebola preukázaná, a že v konaní o rozvod manželstva\n\n\tspojeného s konaním o úprave výkonu rodičovských práv a povinností bude súd zisťovať, aké podmienky\n\n\tmá ten-ktorý z rodičov na výkon osobnej starostlivosti o maloletého Z.. Oddelené žitie rodičov od\n\n\tfebruára 2017 potvrdila aj matka maloletého v podnete na vydanie neodkladného opatrenia doručeného\n\n\tOkresnému súdu Rimavská Sobota 28.03.2017, v ktorom oznamovala súdu, že otec jej nevrátil dieťa po\n\n\tskončení styku dňa 27.03.2017 a žiadala neodkladným opatrením zveriť maloletého Z. do jej osobnej\n\n\tstarostlivosti. Súd prvej inštancie považoval tento podnet matky za návrh na nariadenie neodkladného\n\n\topatrenia, ktorý rovnako ako návrh otca zamietol a vyčítal rodičom, že podávaním návrhov na nariadenie\n\n\tneodkladného opatrenia bránia súdu konať o veci samej, kde by súd u každého z rodičov skúmal, aké\n\n\tmajú vytvorené podmienky na bývanie a zabezpečenie starostlivosti o maloletého Z. a aké sú ich osobné\n\n\ta majetkové pomery. Z ďalších podaní účastníkov (odvolanie matky proti uzneseniu o zamietnutí jej\n\n\tnávrhu na nariadenie neodkladného opatrenia, úradný záznam z pohovoru s rodičmi zo dňa 20.04.2017,\n\n\tvyjadrenie otca k odvolaniu matky a návrh na schválenie rodičovskej dohody súdom z 11.05.2017,\n\n\tmimosúdnej dohody o úprave práv a povinností k maloletému dieťaťu uzavretej na oddelení SPODaSK\n\n\tRimavská Sobota dňa 05.05.2017) je preukázané, že od 27.03.2017 až do začiatku mája 2017 otec\n\n\tzadržiaval maloletého Z. u seba a dieťa odovzdal matke až 07.05.2017 po podpise dohody o úprave\n\n\tpráv a povinností k maloletému Z. dňa 05.05.2017, podľa ktorej sa mali rodičia o maloletého starať\n\n\tstriedavo v týždňových intervaloch. Zo sledu týchto udalostí je uveriteľné tvrdenie matky, že dohodu o\n\n\tstriedavej osobnej starostlivosti o maloletého Z. uzavrela pod nátlakom, aby mala aký-taký kontakt s\n\n\tmaloletým Z.. Kolízny opatrovník vo vyjadrení z 11.05.2017 na č. l. 44 spisu popísal spôsob uzatvárania\n\n\tdohody o striedavej osobnej starostlivosti o maloletého Z. a javí sa, že dôvodom, prečo sa otec tak\n\n\tdožaduje striedavej osobnej starostlivosti o maloletého Z., je silná citová väzba medzi maloletým Z. a\n\n\tstarou matkou z otcovej strany. Matka si obsah správy kolízneho opatrovníka z 11.05.2017 na č. l. 45\n\n\tspisu vysvetľuje odlišne, keď vo svojom vyjadrení z 19.06.2017 na strane 53 tvrdí, že kolízny opatrovník\n\n\tpri pohovore rodičov uskutočnenom dňa 05.05.2017 mal konštatovať, že dieťa je silno naviazané na\n\n\tsvoju matku, ktorá jediná ho dokázala upokojiť. Takýto záver ale z vyjadrenia kolízneho opatrovníka zo\n\n\tdňa 11.05.2017 nevyplýva.\n\n\n\n\t10. Súd prvej inštancie uskutočnil vo veci dve pojednávania. Prvé 06.11.2017, na ktorom bola iba\n\n\tkrátko vypočutá matka maloletých detí, odročil súd za účelom šetrenia rodinných pomerov kolíznym\n\n\topatrovníkom a druhé 27.11.2017, kedy vo veci rozhodol. Správa kolízneho opatrovníka o šetrení\n\n\trodinných pomerov v domácnosti otca a matky zo 16.11.2017 popisuje charakter a vybavenie\n\n\tdomácnosti rodičov, hodnotí úroveň hygieny a zabezpečenia rodiny a zároveň obsahuje aj odporúčanie\n\n\tna zverenie maloletých detí v tom čase už aj narodenej maloletej D. do osobnej starostlivosti matky, ktorá\n\n\tpodľa názoru kolízneho opatrovníka preukázala rodičovské kompetencie, jej prostredie je síce skromné,\n\n\tale podnetné z hľadiska emocionálneho, psychického i fyzického rozvoja detí. Kolízny opatrovník\n\n\topomenul v tejto správe uviesť, prečo prostredie u otca nepovažuje za rovnocenné prostrediu matky\n\n\ta z akého dôvodu by nemali byť maloleté deti alebo aspoň maloletý Z. zverené do striedavej osobnej\n\n\tstarostlivosti rodičov. Otec maloletých detí vypovedal na pojednávaní dňa 27.11.2017, kedy sa snažil\n\n\tsúdu preukázať, že venuje primeranú pozornosť starostlivosti o maloleté dieťa, aj keď je zamestnaný,\n\n\ts maloletým navštevuje lekára a popieral tvrdenia matky, že po týždni pobytu o otca sa vracia dieťa do\n\n\tdomácnosti matky choré, neošetrené, bez liekov. Právny zástupca otca, ktorý ho v tom čase zastupoval,\n\n\tnavrhol na tomto pojednávaní nariadiť vo veci znalecké dokazovanie za účelom zisťovania vzťahu otca\n\n\ts maloletým Z. (zrejme pre účely nariadenia striedavej osobnej starostlivosti o toto dieťa) a kolízny\n\n\topatrovník bez bližšieho vysvetlenia žiadal, aby súd zabezpečil spis Okresného súdu Rimavská Sobota,\n\n\tktorý sa týka starostlivosti o otca maloletého dieťaťa (Z., nar. 03.XX.XXXX) v čase, keď bol ešte\n\n\tsám maloletý. Súd prvej inštancie oba návrhy na vykonanie dokazovania zamietol bez akéhokoľvek\n\n\tzdôvodnenia na pojednávaní alebo rozhodnutí o veci samej.\n\n\n\n\t11. Hlavným argumentom matky proti striedavej osobnej starostlivosti maloletého Z. bola nekomunikácia\n\n\tmedzi rodičmi a citová naviazanosť maloletých detí. Súd prvej inštancie odmietol oddelenú starostlivosť\n\n\to detí aj striedavú osobnú starostlivosť o maloletého Z. s odôvodnením, že si deti navzájom budujú\n\n\tsúrodenecký citový vzťah, rozvoju ktorého by aj striedavá osobná starostlivosť o jedno dieťa bránila.\n\n\n\n\t12. Ústava Slovenskej republiky (zákon č. 460/1992 Zb.) v článku 41 zakotvuje ochranu manželstva,\n\n\trodičovstva a rodiny, rovnaké práva detí narodených v manželstve i mimo neho a právo rodičov na\n\n\tstarostlivosť o deti a ich výchovu, ako aj právo detí na rodičovskú výchovu a starostlivosť. Podrobnosti\n\n\to spôsobe výkonu týchto práv upravuje práve Zákon o rodine. Podľa § 28 ods. 2 Zákona o rodine\n\n\trodičovské práva a povinnosti majú obaja rodičia, ktorí sú pri výkone týchto práv povinní chrániť záujmy\n\n\tmaloletého dieťaťa a súčasťou rodičovských práv a povinností podľa § 28 ods. 1 Zákona o rodine je\n\n\tsústavná a dôsledná starostlivosť o výchovu, zdravie, výživu a všestranný vývin maloletého dieťaťa,\n\n\tzastupovanie maloletého dieťaťa a správa jeho majetku. Súd musí priamo v rozhodnutí, ktorým rozvádza\n\n\tmanželstvo upraviť výkon ich rodičovských práv a povinností k maloletému dieťaťu na čas po rozvode,\n\n\tnajmä určiť, komu maloleté dieťa zverí do osobnej starostlivosti, kto ho bude zastupovať a spravovať jeho\n\n\tmajetok, ako bude druhý rodič prispievať na výživu. Podmienkou zverenia dieťaťa do striedavej osobnej\n\n\tstarostlivosti oboch rodičov podľa § 24 ods. 2 Zákona o rodine je zistenie, že obaja rodičia sú spôsobilí\n\n\tdieťa vychovávať, obaja majú o osobnú starostlivosť o dieťa záujem a takáto starostlivosť je v záujme\n\n\tdieťaťa a súčasne budú takto lepšie zaistené potreby dieťaťa. Ak aspoň jeden z rodičov prejaví záujem\n\n\to striedavú osobnú starostlivosť o dieťa, je povinnosťou súdu skúmať, či striedavá osobná starostlivosť\n\n\tje v záujme dieťaťa.\n\n\n\n\t13. Otec maloletého XXX/XXXX dôvodne vytýka súdu prvej inštancie, že jeho záver o tom, že\n\n\tstriedavá osobná starostlivosť nie je v záujme maloletého Z., nie je v rozhodnutí žiadnym spôsobom\n\n\tzdôvodnený a vysvetlený. Súd prvej inštancie sa nespýtal kolízneho opatrovníka, za akým účelom\n\n\tnavrhol oboznámiť sa so spisom starostlivosti o Z. Z., nar. XX.XX.XXXX (manžela navrhovateľky), čo\n\n\tchcel týmto dôkazom preukázať, keď v správe o prešetrení pomerov u rodičov sa vyjadroval len k\n\n\tspôsobilosti matky vychovávať dieťa a o spôsobilosti otca pomlčal. Inak rozhodnutie o tom, či sú rodičia\n\n\tspôsobilí vychovávať dieťa patrí len súdu, ktorý prijíma záver o spôsobilosti rodiča vychovávať dieťa\n\n\tz vykonaných dôkazov, najmä výsluchu rodičov, svedkov, správy kolízneho opatrovníka, na základe\n\n\tznaleckého dokazovania, prípadne iných dôkazov. Úprava striedavej osobnej starostlivosti o maloleté\n\n\tdieťa zakotvená v Zákone o rodine je v súlade s Dohovorom o ochrane ľudských práv a základných\n\n\tslobôd (uverejnený ako oznámenie Federálneho ministerstva zahraničných vecí pod číslom 209/1992\n\n\tZb.), ktorý v článku 8 ods. 1 zakotvuje právo každého na rešpektovanie svojho súkromného a rodinného\n\n\tživota, ktorého zmyslom a účelom je aj výchova detí aj s Dohovorom o právach dieťaťa uverejneného\n\n\tako aj oznámenie Federálneho ministerstva zahraničných vecí pod číslom 104/1991 Zb., ktorý v článku\n\n\t7 ods. 1 zakotvuje právo dieťaťa na starostlivosť oboch rodičov.\n\n\n\n\t14. Záujem dieťaťa definuje Zákon o rodine v článku 5. V súlade s týmito kritériami mal súd prvej inštancie\n\n\tskúmať, či je striedavá osobná starostlivosť o maloletého Z. v jeho záujme a či sa neprieči záujmu\n\n\tmaloletej D.. Z rozsudku prvoinštančného súdu nie je zistiteľné, ktoré z kritérií zakotvených v článku 5\n\n\tZákona o rodine vylučuje zverenie maloletého Z. do striedavej osobnej starostlivosti oboch rodičov.\n\n\n\n\t15. Odvolací súd uznáva, že vzájomná komunikácia rodičov pri striedavej osobnej starostlivosti o\n\n\tmaloleté dieťa je nevyhnutná, pretože si musia navzájom odovzdávať informácie ohľadne dieťaťa, avšak\n\n\tneschopnosť komunikácie rodičov nemôže byť prekážkou pre zverenie dieťaťa do striedavej osobnej\n\n\tstarostlivosti oboch rodičov. V zmysle nálezu Ústavného súdu Českej republiky sp. zn. I. ÚS 266/2010 z\n\n\t18.08.2010 a sp. zn. I. ÚS 2661/2010 z 23.11.2010, ktoré vzhľadom na prakticky totožnú právnu úpravu\n\n\tstriedavej starostlivosti o dieťa a podobnú právnu kultúru s Českou republikou je možné aj v prostredí\n\n\tSlovenskej republiky aplikovať, nemožno neschopnosť rodičov vzájomne komunikovať absolutizovať,\n\n\tpretože by to znamenalo porušenie základného práva jedného z rodičov vychovávať svoje dieťa v zmysle\n\n\t článku 32 ods. 4 Listiny základných práv a slobôd. Nie je možné podľa názoru Ústavného súdu Českej\n\n\trepubliky vylúčiť, že práve medzi rodičmi, ktorí spolu nekomunikujú, bude striedavá osobná starostlivosť\n\n\to dieťa podnetom a motiváciou, aby sa snažili čo najviac kooperovať. Striedavá osobná starostlivosť o\n\n\tdieťa núti rodiča, ktorý nebol tejto forme naklonený a na ktorého strane chýba ochota ku komunikácii,\n\n\taby svoje správanie zmenil, inak sa môže stať, že skutočne dôjde k zmene výchovy o zverenie dieťaťa\n\n\tdo výchovného prostredia druhého rodiča.\n\n\n\n\t16. Predbežne sa zo spisu javí, že otec nevykazuje znaky neschopnosti osobne sa starať o maloletého\n\n\tZ., či už sám alebo za pomoci svojich rodičov. Tomuto záveru nasvedčuje aj znalecký posudok\n\n\tpredložený otcom v odvolacom konaní, ktorý pre neúčasť matky na vyšetrení použiteľný pre účely\n\n\todvolacieho konania nebol. Otec v odvolaní vyjadril výhrady aj proti rozhodnutiu súdu o tom, že maloleté\n\n\tdeti môže zastupovať len matka, ktorá bude spravovať aj ich majetok poukazujúc na ustanovenie § 28\n\n\tods. 3 Zákona o rodine o tom, že rodičovské práva a povinnosti majú obaja rodičia a rodičovské práva\n\n\ta povinnosti vykonáva jeden z rodičov iba v prípade, ak druhý z rodičov nežije, je neznámy alebo nemá\n\n\tspôsobilosť na právne úkony v plnom rozsahu. Zákonné podmienky pre rozhodnutie prijaté súdom prvej\n\n\tinštancie podľa názoru otca splnené neboli.\n\n\n\n\t17. Odvolaciemu súdu je známe rozhodnutie Najvyššie súdu Slovenskej republiky sp. zn. 6Cdo 61/2011\n\n\tz 11. mája 2011, v ktorom Najvyšší súd vyslovil, že rodičovské práva a povinnosti vrátane zastupovania\n\n\tmaloletého dieťaťa zostávajú obidvom rodičom zachované aj po rozhodnutí súdu o úprave výkonu\n\n\trodičovských práv a povinností, avšak ide o rozhodnutie vo vzťahu k úprave rodičovských práv a\n\n\tpovinností dočasným rozhodnutím (predbežným opatrením vydaným za účinnosti Občianskeho súdneho\n\n\tporiadku). Podľa nálezu Ústavného súdu Slovenskej republiky zo 06.07.2006 sp. zn. PL. ÚS 26/2006\n\n\trozhodnutie súdu v rozvodovom rozsudku v súlade s § 24 ods. 1 Zákona o rodine o tom, ktorý z rodičov\n\n\tbude zastupovať dieťa a spravovať jeho majetok, nepredstavuje zásah do rodičovských práv podľa §\n\n\t38 Zákona o rodine, ale o zásah vyvolaný rozvodom manželstva, ktorý zužuje reálne možnosti výkonu\n\n\trodičovských práv rodiča, ktorému dieťa nie je zverené do osobnej starostlivosti. Odvolací súd je toho\n\n\tnázoru, že v prípade rozhodovania o tom, ktorému z rodičov bude zverené dieťa do osobnej starostlivosti\n\n\t(alebo do striedavej osobnej starostlivosti), kto bude zastupovať dieťa a spravovať jeho majetok, je\n\n\tpotrebné skúmať, či spôsob rozhodnutia o zverení dieťaťa do osobnej starostlivosti niektorého alebo\n\n\toboch rodičov nepredstavuje prekážku, aby tieto práva a povinnosti vykonávali obaja rodičia súbežne,\n\n\tkeď v bežných veciach môže za dieťa rozhodovať každý z rodičov samostatne a v iných než bežných\n\n\tveciach (podľa § 35 zákona o rodine podstatné veci) sú rodičia povinní sa dohodnúť a v prípade ich\n\n\tnedohody rozhoduje na návrh jedného z rodičov súd. Správa majetku dieťaťa predstavuje právo rodiča\n\n\tobhospodarovať jeho majetok v súlade s jeho záujmami a ani v tejto oblasti nemôžu byť rozhodnutia\n\n\trodičov protichodné. Odvolací súd uznáva, že pri rozhodovaní o zastupovaní dieťaťa a správe majetku je\n\n\tpotrebné rešpektovať ustanovenie § 28 ods. 1 a 2 Zákona o rodine, v zmysle ktorého sú nositeľmi práva\n\n\tzastupovať dieťa a spravovať jeho majetok obaja rodičia, ale opätovne zdôrazňuje, že aj rozhodnutie o\n\n\tzastupovaní dieťaťa a správe jeho majetku musí byť súladné so záujmom maloletého dieťaťa a pokiaľ z\n\n\tpostoja rodičov vyplynie, že tieto práva nebudú vykonávať v súlade so záujmom dieťaťa, ale vlastným,\n\n\tvzájomne si odporujúcimi úkonmi a rozhodnutiami, je nevyhnutné určiť, ktorý z rodičov bude dieťa\n\n\tzastupovať a spravovať jeho majetok, pretože takéto rozhodnutie vyslovené v súlade s § 24 ods. 1\n\n\tZákona o rodine nie je podľa citovaného nálezu Ústavného súdu rozhodnutím o obmedzení rodičovských\n\n\tpráv a povinností podľa § 38 Zákona o rodine, iba úpravou výkonu rodičovských práv a povinností v\n\n\tzmysle zákona.\n\n\n\n\t18. Obaja rodičia súhlasia so zverením maloletej XX. Nepodloženédo osobnej starostlivosti matky\n\n\tvzhľadom na jej vek. Otec sa domáha v odvolaní rozšíreného styku s maloletou D. bez prítomnosti\n\n\tmatky. Súd prvej inštancie rozhodol styk u otca s maloletou D. bez toho, aby skúmal režim maloletého\n\n\tdieťaťa, či je kojené alebo dokrmované, do akej miery sa otec a maloletá D. poznajú, či by maloletá D.\n\n\tvydržala určený čas súdom s otcom ako v podstate s cudzím človekom, keď otec tvrdí, že matka mu\n\n\tstyk s maloletou neumožňovala a videl ju iba v kočíku.\n\n\n\n\t19. Nepodložené sú závery súdu prvej inštancie o budovaní intenzívneho citového vzťahu medzi\n\n\tsúrodencami v čase jeho rozhodnutia vzhľadom na vek detí a teda ani záver o tom, že by striedavá\n\n\tosobná starostlivosť o maloletého XX. Úlohou napr. v týždňových intervaloch narušila súrodenecké\n\n\tvzťahy medzi maloletým Z. a maloletou D..\n\n\n\n\t20. Úlohou súdu po vrátení veci na ďalšie konanie bude výsluchom otca zistiť, či má skutočne záujem\n\n\to osobnú starostlivosť o maloletého X, prípadne už aj o maloletú D., alebo týmto návrhom chce\n\n\tiba zabezpečiť styk maloletého s jeho rodinou. Pokiaľ otec zotrvá na návrhu na zverenie jedného\n\n\talebo oboch detí do striedavej osobnej starostlivosti, bude musieť súd prvej inštancie v súlade s\n\n\t § 24 ods. 2 Zákona o rodine skúmať, či sú obidvaja rodičia spôsobilí vychovávať maloleté deti\n\n\tpochádzajúce z manželstva, či striedavá osobná starostlivosť rodičov bude v záujme dieťaťa, striedavá\n\n\tosobná starostlivosť ktorého sa požaduje s prihliadnutím aj na záujem druhého dieťaťa a či striedavou\n\n\tosobnou starostlivosťou budú lepšie zaistené potreby dieťaťa. Pod potrebami dieťaťa sa nerozumejú\n\n\tlen materiálne potreby dieťaťa, ale celkový jeho duševný a emocionálny vývoj.\n\n\n\n\t21. Ak odvolací súd zrušil rozhodnutie o zverení detí do osobnej starostlivosti matky, nemôže obstáť ani\n\n\trozhodnutie o výživnom a úprave styku, ktoré sú na rozhodnutí o zverení dieťaťa do osobnej starostlivosti\n\n\tniektorého rodiča závislými výrokmi. Pre účely určenia výšky výživného bude súd prvej inštancie skúmať\n\n\tpotreby maloletých detí a schopnosti a možnosti rodičov zabezpečiť ich výchovu a výživu a prihliadne\n\n\taj na reálny výkon tejto povinnosti niektorým z rodičov (osobná starostlivosť, nákup stravy a oblečenia\n\n\tpre deti).\n\n\n\n\t22. Skutočný stav veci bude súd zisťovať dôkazmi predloženými a navrhnutými účastníkmi konania ale\n\n\taj inými, vykonanie ktorých sa bude javiť v priebehu konania za potrebné.\n\n\n\n\t23. V novom rozhodnutí rozhodne súd prvej inštancie opätovne o trovách prvoinštančného aj\n\n\todvolacieho konania (§ 396 ods. 3 C. s. p.).\n\n\n\n\t24. Toto rozhodnutie prijal senát krajského súdu pomerom hlasov 3 : 0.\n\n\tToto rozhodnutie prijal senát krajského súdu pomerom hlasov 3 : 0.\n\n\n\n\tPoučenie:\n\n\n\n\n\n\tProti rozhodnutiu odvolacieho súdu je prípustné dovolanie, ak to zákon pripúšťa (§ 419 C. s. p.).\n\n\n\n\tDovolanie je prípustné proti každému rozhodnutiu odvolacieho súdu vo veci samej alebo ktorým sa\n\n\tkonanie končí, ak\n\n\ta) sa rozhodlo vo veci, ktorá nepatrí do právomoci súdov,\n\n\tb) ten, kto v konaní vystupoval ako strana, nemal procesnú subjektivitu,\n\n\tc) strana nemala spôsobilosť samostatne konať pred súdom v plnom rozsahu a nekonal za ňu zákonný\n\n\tzástupca alebo procesný opatrovník,\n\n\td) v tej istej veci sa už prv právoplatne rozhodlo alebo v tej istej veci sa už prv začalo konanie,\n\n\te) rozhodoval vylúčený sudca alebo nesprávne obsadený súd, alebo\n\n\tf) súd nesprávnym procesným postupom znemožnil strane, aby uskutočňovala jej patriace procesné\n\n\tpráva v takej miere, že došlo k porušeniu práva na spravodlivý proces (§ 420 C. s. p.).\n\n\n\n\tDovolanie je prípustné proti rozhodnutiu odvolacieho súdu, ktorým sa potvrdilo alebo zmenilo\n\n\trozhodnutie súdu prvej inštancie, ak rozhodnutie odvolacieho súdu záviselo od vyriešenia právnej\n\n\totázky,\n\n\n\n\ta) pri ktorej riešení sa odvolací súd odklonil od ustálenej rozhodovacej praxe dovolacieho súdu,\n\n\tb) ktorá v rozhodovacej praxi dovolacieho súdu ešte nebola vyriešená alebo\n\n\tc) je dovolacím súdom rozhodovaná rozdielne (§ 421 ods. 1 C. s. p.).\n\n\n\n\tDovolanie v prípadoch uvedených v § 421 odseku 1 nie je prípustné, ak odvolací súd rozhodol o odvolaní\n\n\tproti uzneseniu podľa § 357 písm. a) až n) C. s. p. (§ 421 ods. 2 C. s. p.).\n\n\n\n\tDovolanie podľa § 421 ods. 1 C. s. p. nie je prípustné, ak\n\n\ta) napadnutý výrok odvolacieho súdu o peňažnom plnení neprevyšuje desaťnásobok minimálnej mzdy;\n\n\tna príslušenstvo sa neprihliada,\n\n\tb) napadnutý výrok odvolacieho súdu o peňažnom plnení v sporoch s ochranou slabšej strany\n\n\tneprevyšuje dvojnásobok minimálnej mzdy; na príslušenstvo sa neprihliada,\n\n\tc) je predmetom dovolacieho konania len príslušenstvo pohľadávky a výška príslušenstva v čase začatia\n\n\tdovolacieho konania neprevyšuje sumu podľa písmen a) a b) (§ 422 ods. 1 C. s. p.); na určenie výšky\n\n\tminimálnej mzdy v prípadoch uvedených v odseku 1 je rozhodujúci deň podania žaloby na súde prvej\n\n\tinštancie (§ 422 ods. 2 C. s. p.).\n\n\n\n\tDovolanie len proti dôvodom rozhodnutia nie je prípustné (§ 423 C. s. p.).\n\n\n\n\tDovolanie môže podať strana sporu, v ktorej neprospech bolo rozhodnutie vydané (§ 424 C. s. p.).\n\n\n\n\tDovolanie sa podáva v lehote dvoch mesiacov od doručenia rozhodnutia odvolacieho súdu\n\n\toprávnenému subjektu na súde, ktorý rozhodoval v prvej inštancii; ak bolo vydané opravné uznesenie,\n\n\tlehota plynie znovu od doručenia opravného uznesenia len v rozsahu vykonanej opravy (§ 427 ods. 1\n\n\tC. s. p.); dovolanie je podané včas aj vtedy, ak bolo v lehote podané na príslušnom odvolacom alebo\n\n\tdovolacom súde (§ 427 ods. 2 C. s. p.).\n\n\tV dovolaní sa popri všeobecných náležitostiach podania (t.j. ktorému súdu je určené, kto ho robí, ktorej\n\n\tveci sa týka, čo sa ním sleduje a podpis) uvedie, proti ktorému rozhodnutiu smeruje, v akom rozsahu sa\n\n\ttoto rozhodnutie napáda, z akých dôvodov sa rozhodnutie považuje za nesprávne (dovolacie dôvody)\n\n\ta čoho sa dovolateľ domáha (dovolací návrh) (§ 428 C. s. p.).\n\n\n\n\tRozsah, v akom sa rozhodnutie napáda, môže dovolateľ rozšíriť len do uplynutia lehoty na podanie\n\n\tdovolania (§ 430 C .s p.)\n\n\n\n\tDovolacie dôvody možno meniť a dopĺňať len do uplynutia lehoty na podanie dovolania (§ 434 C. s. p.)\n\n\n\n\tDovolateľ musí byť v dovolacom konaní zastúpený advokátom; dovolanie a iné podania dovolateľa musia\n\n\tbyť spísané advokátom (§ 429 ods. 1 C. s. p.); povinnosť podľa odseku 1 neplatí, ak je\n\n\ta) dovolateľom fyzická osoba, ktorá má vysokoškolské právnické vzdelanie druhého stupňa,\n\n\tb) dovolateľom právnická osoba a jej zamestnanec alebo člen, ktorý za ňu koná má vysokoškolské\n\n\tprávnické vzdelanie druhého stupňa,\n\n\tc) dovolateľ v sporoch s ochranou slabšej strany podľa druhej hlavy tretej časti tohto zákona zastúpený\n\n\tosobou založenou alebo zriadenou na ochranu spotrebiteľa, osobou oprávnenou na zastupovanie podľa\n\n\tpredpisov o rovnakom zaobchádzaní a o ochrane pred diskrimináciou alebo odborovou organizáciou a\n\n\tak ich zamestnanec alebo člen, ktorý za ne koná má vysokoškolské právnické vzdelanie druhého stupňa\n\n\t(§ 429 ods. 2 C. s. p.).\n\n\n\n\tDovolanie nie je prípustné proti rozsudku, ktorým sa vyslovilo, že sa manželstvo rozvádza, že je neplatné\n\n\talebo že nie je a proti uzneseniu v konaní o návrat maloletého do cudziny vo veciach neoprávneného\n\n\tpremiestnenia alebo zadržania (§ 76 C.m.p.).\n\n\n\n\tProti právoplatnému rozhodnutiu súdu v konaní podľa tohto zákona je prípustné dovolanie generálneho\n\n\tprokurátora Slovenskej republiky (ďalej len \"generálny prokurátor\"), ak to vyžaduje verejný záujem alebo\n\n\tochrana práv a ak nápravu nemožno v čase podania dovolania generálneho prokurátora dosiahnuť inými\n\n\tprávnymi prostriedkami (§ 78 ods. 1 C.m.p.). Dovolanie generálneho prokurátora je prípustné, ak potreba\n\n\tzrušiť alebo zmeniť právoplatné rozhodnutie prevyšuje nad záujmom zachovania jeho nezmeniteľnosti\n\n\ta nad princípom právnej istoty (§ 78 ods. 2 C.m.p.).\n\n\n\n\tGenerálny prokurátor podá dovolanie iba na základe podnetu účastníka alebo osoby dotknutej\n\n\tprávoplatným rozhodnutím súdu. Generálny prokurátor nie je viazaný rozsahom podnetu v prípadoch, v\n\n\tktorých ani dovolací súd nie je viazaný rozsahom dovolania (§ 80 ods. 1 C.m.p.). Generálny prokurátor\n\n\tmôže podať dovolanie aj bez podnetu vo veciach, v ktorých môže prokurátor do konania vstúpiť, a to aj\n\n\tvtedy, ak prokurátor do konania nevstúpil (§ 80 ods. 2 C.m.p.).\n\n\n\n\tAk povinný dobrovoľne nesplní, čo mu ukladá vykonateľné rozhodnutie ani na základe výzvy na plnenie\n\n\t(§ 379 ods. 1 a 2 C.m.p.), môže mu súd uložiť pokutu do 1.000,- € (§ 382 ods. 1 C.m.p.), rozhodnúť\n\n\to zastavení výplaty rodičovského príspevku a prídavku na dieťa a príplatku k prídavku na dieťa (§ 383\n\n\tods. 1 C.m.p.) alebo odňať maloletého tomu, u koho podľa rozhodnutia nemá byť a postarať sa o jeho\n\n\todovzdanie tomu, komu bolo podľa rozhodnutia zverené, alebo tomu, komu rozhodnutie priznáva právo\n\n\tna styk s maloletým po obmedzený čas, alebo tomu, kto je oprávnený neoprávnene premiestneného\n\n\talebo zadržaného maloletého prevziať (§ 386 ods. 1 C.m.p.) a to všetko aj bez návrhu (§ 376 ods. 2\n\n\tC.m.p.).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}