{"sud_guid": "", "sud_typ": "", "sud_nazov": "Okresný súd Bratislava III", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "46T/63/2011", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Okresný súd Bratislava III\n\n  Spisová značka:                       46T/63/2011\n\n  Identifikačné číslo súdneho spisu:    1311010209\n\n  Dátum vydania rozhodnutia:            12.05.2015\n\n  Meno a priezvisko sudcu, VSÚ:         JUDr. David Lindtner\n\n  ECLI:                                 ECLI:SK:OSBA3:2015:1311010209.2\n\n  Oblasti právnej úpravy:\n\n  Povaha rozhodnutia:\n\n\n\n\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Bratislava III v Bratislave pred samosudcom JUDr. Davidom Lindtnerom, na hlavnom pojednávaní konanom dňa 12.05.2015 takto\n\n\n\n\tr o z h o d o l :\n\n\n\n\trozhodol: Podľa § 285 písm. b) Tr. poriadku súd obžalovaného Q. J., K.. XX.XX.XXXX, I.. O. O., B. T.. Č.. X, oslobodzuje spod obžaloby Okresnej prokuratúry Bratislava III, sp. zn. 2Pv 160/10 zo dňa 26.04.2011, pre prečin poškodenia a zneužitia záznamu na nosiči informácii podľa § 247 ods. 1 písm. b) Tr. zák., ktorá mu kládla za vinu, že dňa 10.02.2010 v čase od 10.47 do 13.59 hod. v Bratislave na Vajnorskej ul. č. 6, sa prihlásil do systému reSET poškodenej spoločnosti Technopoint Sanitrends, s.r.o. prostredníctvom účtu technopoint , ktorý poznal ako bývalý zamestnanec predmetnej spoločnosti na doméne http:/www.technopoint.sk z IP adresy XX.XXX.XXX.XX, kde vymazal na 80 % obsah internetovej stránky poškodeného Technopoint Sanitrends, s.r.o., na základe čoho sa táto stránka stala nefunkčnou a nebolo možné stránku obnoviť, ale bolo potrebné túto stránku opakovane zhotoviť, čím poškodenej spoločnosti Technopoint Sanitrends, s.r.o. vznikla škoda vo výške 827,93.- Eur, pretože skutok nie je trestným činom. Podľa § 288 ods. 3 Tr. poriadku súd poškodenú spoločnosť Technopoint Sanitrends s.r.o., Púchovská č. 16, Bratislava , IČO: 31 399 070 s nárokom na náhradu škody odkazuje na občianske súdne konanie.\n\n\n\n\to d ô v o d n e n i e :\n\n\n\n\tSúd na hlavnom pojednávaní po oznámení prejednávanej veci, po prečítaní nároku na náhradu škody poškodenej spoločnosti a po vyhlásení obžalovaného Q. J. v zmysle § 257 ods. 1 písm. a) Tr. por. o tom, že je nevinný, vykonal dokazovanie prečítaním výpovede obžalovaného a svedka z prípravného konania, výsluchom poškodeného, svedkov, znalca, oboznámením znaleckých posudkov ich čítaním a oboznámil sa s relevantnými listinnými dôkazmi zabezpečenými v rámci prípravného konania a doplnenými na hlavnom pojednávaní. Na základe takto vykonaného dokazovania na hlavnom pojednávaní súd dospel k skutkovým a právnym záverom, ktoré ho viedli k oslobodeniu obžalovaného spod obžaloby z dôvodu, že skutok, ktorý mu je obžalobou kladený za vinu, nie je trestným činom. Súd v predmetnej trestnej veci vykonal hlavné pojednávanie dňa 12.05.2015, na ktorom vyhlásil rozsudok, v neprítomnosti obžalovaného za prítomnosti jeho obhajkyne, nakoľko mal za to, že vec bolo možné spoľahlivo rozhodnúť a účel trestného konania dosiahnuť aj bez prítomnosti obžalovaného, pričom súčasne boli splnené aj ďalšie obligatórne náležitosti ustanovené Trestným poriadkom pre možnosť realizácie uvedeného postupu. Obžaloba bola obžalovanému riadne doručená a obžalovaný vzal termín hlavného pojednávania na vedomie na hlavnom pojednávaní dňa 24.02.2015 spoločne so svojou obhajkyňou /bol teda na hlavné pojednávanie riadne a včas predvolaný/, pričom obžalovaný sa bez riadneho ospravedlnenia na toto hlavné pojednávanie nedostavil. Súčasne mal obžalovaný možnosť vyjadriť sa o skutku, ktorý je predmetom obžaloby, pred orgánom činným v trestnom konaní a to pri svojom výsluchu pred vyšetrovateľom v prípravnom konaní v procesnom postavení obvineného a rovnako aj na hlavnom pojednávaní, kedy využil svoje právo a odmietol vypovedať, boli dodržané ustanovenia o vyšetrovaní, obvinený bol upozornený na možnosť preštudovať spis a urobiť návrhy na doplnenie skráteného vyšetrovania a obžalovaný bol na možnosť vykonať hlavné pojednávanie v jeho neprítomnosti upozornený v písomnom predvolaní na hlavné pojednávanie. Obžalovaný Q. J. na hlavnom pojednávaní využil svoje právo v zmysle § 34 ods. 1 Tr. por. a odmietol vypovedať. Z uvedeného dôvodu súd podľa § 258 ods. 4 Tr. por. na návrh prokurátora prečítal výpoveď obžalovaného z prípravného konania, kde v procesnom postavení obvineného k veci uviedol, že začiatkom roku 2010 ho konateľ spol. Technopoint Sanitrends, s.r.o. pán V. požiadal o pomoc s úpravou web stránky www.technopoint.sk <http://www.technopoint.sk>. Nakoľko v spoločnosti pracoval necelé 4 roky a má túto spoločnosť rád, jeho prosbu vzal ako ústretový krok, pretože bol s uvedenou spoločnosťou v spore od roku 2009. Opýtal sa ho, či sa prístup na web stránku nemenil. Prisľúbil mu aktualizovať sekciu výpredaja predmetnej web stránky, čo aj urobil niekedy začiatkom roka 2010 zo svojho počítača doma na adrese v Bratislave na B. ulici č. X, pričom bol prihlásený pod firemným všeobecným prihlasovacím menom I. a heslo K., kde bol prihlásený niekoľko hodín, počas ktorých aktualizoval predmetnú stránku. Potom čakal, že sa mu pán V. ozve a poďakuje, čo neurobil. On dáta z uvedenej stránky nezmazal. Systém je zabezpečený ako internetová banka čo znamená, že keď sa prihlási užívateľ, ktorý ide robiť zmeny na stránke, zaznamená sa jeho IP adresa, čas, ktorý tam užívateľ strávil a čo tam robil. Dáta na stránke aktualizoval tak, že vymenil staré dáta v sekcii výpredaj za nové dáta a nič nepoškodil. Poškodený svedok E. V., na hlavnom pojednávaní k veci vypovedal, že pán J. pracoval v ich spoločnosti Technopoint Sanitrends s.r.o. na oddelení marketingu a okrem toho mal na starosti aj úpravu ich web stránky. Pracovný pomer s obžalovaným bol ukončený cca. v roku 2010 a pán J. ukončenie pracovného pomeru napadol na súde. Toto pojednávanie bolo ukončené a uzavreté. V čase, kedy už nebol zamestnancom ich spoločnosti, teda v čase keď prebiehal tento súdny spor, v krátkom čase po jeho prepustení z práce došlo k vymazaniu údajov na ich webovej stránke. Pracovná pozícia obžalovaného bola referent marketingu, mal na starosti katalógy spoločnosti a okrem toho mal aj na starosti dopĺňanie a mazanie údajov na ich web stránke. Toto vykonával na základe jeho pokynov, ktoré mu dával počas ich pracovnoprávneho vzťahu. Po tom, ako dal pánovi J. výpoveď, neviedol s ním už žiadnu komunikáciu ohľadom úpravy ich web stránky a už s ním vôbec nekomunikoval. Nie je pravdou, že by mu potom, ako mu dal výpoveď, ukladal nejakú prácu v súvislosti s ich webovou stránkou, teda jej úpravou, alebo všeobecne s ich spoločnosťou. Problém na stránke zistili v ten istý deň , keď sa to stalo, a preto hneď kontaktovali firmu MyNet, ktorá im kostru tejto webovej stránky predala. On hneď získal podozrenie, pretože prístupové heslo mali dvaja alebo traja zamestnanci spoločnosti - on, pán V., S. na stránke upravoval iba sekciu cenníkov a certifikátov a pán J., ktorý robil zvyšok. Spol. MyNet im potom v priebehu pár hodín povedala IP adresu, z ktorej k tomu vstupu na web stránke došlo, a on potom kontaktoval majiteľku spoločnosti na odsúhlasenie postupu. Následne oslovili advokáta, ktorý vo veci podal trestné oznámenie. Potom ako sa toto udialo, obžalovaného nekontaktovali. Tá stránka potom skutku vyzerala asi tak, ako keby dali 5 ročnému dieťaťu naprogramovať nejakú stránku. Nejaká kostra existovala, ale bol vyprázdnená. Na obnovení stránky pracoval pán V., ktorý naplnil tú svoju sekciu a pomohol aj s tou sekciou, ktorú mal na starosti pán J. a potom im pomohol ešte jeden externý pracovník. Približne o 1 mesiac sa im stránka podarila dostať do pôvodného stavu. Počas vyšetrovania na polícii sa dozvedel, že IP adresa, z ktorej došlo k výmazu obsahu našej stránky, patrí otcovi pána obžalovaného J., čo ho neprekvapilo, pretože sa iba potvrdilo jeho podozrenie. Jeho podozrenie na pána J. vyplývalo primárne z rozviazania pracovno-právneho vzťahu s menovaným, pretože už v tom čase pán J. napadol platnosť tejto výpovede a priniesol podklad na potvrdenie, že sme mu neprideľovali prácu. Kým nedošlo k výpovedi z pracovného pomeru, bol z jeho pohľadu vzťah k pánovi obžalovanému korektný. V priebehu vyšetrovania predmetnej veci mu posielal pán J. nejaké SMS-ky aj maily, avšak on na toto nereagoval. Boli to SMS-ky a maily v urážlivom duchu k ich spoločnosti. V súčasnosti je stále zamestnancom spoločnosti Technopoint. Potom ako dal výpoveď obžalovanému požiadal pána V.S., aby obmedzil prístupové heslá a aby ich dal zrušiť pre pána J.. V. V. mu povedal, že požiadal spoločnosť MyNet, aby tie heslá zrušili, ale k tomu zjavne nedošlo. Potom už neriešil, kto v tomto pochybil, heslá teda ostali a pán J. ich mal k dispozícii. Potom požiadal pána V., aby v budúcnosti takéto záležitosti riešil výhradne písomne. Obžalovaný J. prístupové heslá do systému mal, pretože v čase trvania pracovného pomeru web stránku upravoval. Tieto prístupové heslá dostali sprostredkovane od pána J. cez spol. MyNet, s ktorou on komunikoval a on následne tieto prístupové heslá dal jemu a pánovi V.. Pán J. bol zamestnancom spoločnosti Technopoint a mal povolenie komunikovať so spol. MyNet a preto k odovzdaniu hesiel nedošlo nejakou písomnou formou. Predpokladal, že rozviazaním pracovného pomeru žiadne práva k prístupovým heslám na bývalého zamestnanca neprechádzajú. Súd rozhodol o neplatnosti výpovede, na základe čoho pánovi J. vyplatili sumu, na ktorú ich súd zaviazal. Pán J. mu počas trvania pracovného pomeru uviedol, že doma nedisponuje žiadnym PC, pretože uvažovali aj o možnosti, že by pracoval z domu, resp. na živnosť. Jeho odhad je, že 80% stránky bolo vymazaných, pričom v spise sú založené printscreeny, z ktorých je možno vidieť, ako stránka vyzerala. Táto stránka však obsahuje mnoho podsekcií. Svedok RNDr. X. J., otec obžalovaného, na hlavnom pojednávaní využil svoje právo v zmysle § 130 Tr. poriadku a odmietol vypovedať.Z uvedeného dôvodu súd na návrh prokurátora podľa § 263 ods. 4 Tr. poriadku prečítal jeho výpoveď z prípravného konania, kedy uviedol, že doma používajú internet spoločnosti Chello., na ktorý je napojená jedna PC zostava, ktorú používa celá jeho rodina, teda syn Q., dve dcéry a manželka. Dňa 10.02.2010 v čase okolo 10.50 bol v práci na J. v Bratislave. Nemá vedomosť, kto by mohol vymazať obsah internetovej stránky www.technopoint <http://www.technopoint.sk> . Vie, že v spoločnosti Technopoint pracoval jeho syn Q. J.. Svedok H. Š., na hlavnom pojednávaní vypovedal, že bol konateľom spol. MyNet, pričom so spol. Technopoint Sanitrends mali obchodný vzťah, vykonávali pre nich tvorbu webovej stránky hlavného portálu www.technopoint.sk <http://www.technopoint.sk>. S pánom J. spolupracovali, v rozhodnom čase bol obsahovým administrátorom tejto webovej stránky, to znamená že spravoval obsah stránok a mal prístup k managementu systému formou mena a hesla. Mal plné prístupy, mohol meniť akékoľvek texty, prílohy , obrázky a meniť aj štruktúru stránky z pohľadu navigácie a hlavného menu. Pán J. mal tieto prístupy z toho dôvodu, aby mohol plne spravovať predmetnú stránku. Spol. Technopoint potom ako rozviazala pracovný pomer s pánom J. nepožiadala o zrušenie prístupov a ani ich nekontaktovala o zmene kontaktnej osoby, ktorá bude vykonávať Update stránok z hľadiska ich obsahu. Oni majú informáciu o tom, z akej IP adresy došlo k prihláseniu do systému a majú aj informáciu o adrese a čase, komplet činnosti, ktorú tá daná osoba, ktorá sa prihlásila vykonala, to znamená editovanie, zmazanie a pridanie. Teda presne vedia z akej IP adresy došlo v rozhodnom čase k prihláseniu do systému. Vedia, že z uvedenej IP adresy došlo k prihláseniu a následnému zmazaniu niekoľko stoviek príloh. Zároveň došlo k zmene názvov hlavných položiek menu. Užívatelia tejto stránky majú bežne prístup k sťahovaniu príloh, cenníkov, propagačných materiálov. Zmenou hlavného menu a vymazania príloh bol tento prístup znemožnený klientom, resp. užívateľom stránok. Spol. Technopoint mala veľké množstvo príloh a dokumentov. Ich potom kontaktoval pán V. s informáciou, čo sa deje, nakoľko bola z jeho pohľadu stránka nefunkčná, nevedeli teda čo sa stalo. Oni im potom dali na to vysvetlenie z ktorej IP adresy došlo do zásahu systému, kedy a pomocou akého účtu. V časovom intervale troch hodín, kedy z predmetnej IP adresy bolo vstúpené do systému, je možné zmazať a upraviť väčšinu webu. Z ich pohľadu to bola celkom intenzívna robota, čo klik, to zmazanie, resp. úprava stránky. V rozhodnom období je možné, aby došlo k pozmeneniu IP adresy, ale vyžaduje to vyššie IT zručnosti, ale takúto skutočnosť vie vyvrátiť, resp. potvrdiť spoločnosť, ktorá pripojovala toho prihláseného užívateľa. Títo vedia dodať exaktne, či došlo dôjsť k manipulácii IP adresy. V prípade vymyslenej IP adresy, by k tomu nemohlo prísť, pretože užívateľ nemal prístup k internetu. V tom čase spol. Chello mala dynamický systém prideľovania IP adresy, teda vedela presne z ktorého bytu resp. z ktorej adresy bol používateľ pripojený. V rozhodnom období bol prihlásený iba jeden konkrétny užívateľ. Dáta v spol. Technopoint boli zálohované, preto začal obnovovací proces, takže spol. Technopoint to v určitom období obnovila, avšak nevie sa vyjadriť presne či to bolo možné obnoviť v priebehu dní, resp. týždňov. Tú stránku nebolo možné obnoviť kompletne a to z dôvodu inkonzistencie dát. Potom bol na to pridelený človek a dáta, ktoré nebolo možné obnoviť automaticky, sa manuálne nanovo nahadzovali. On s pánom J. vôbec nekomunikoval. Zoznam príloh, ktoré boli zmazané, mali kompletný a dali ho spol. Technopoint. Znalec P.. H.. J. Z. na hlavnom pojednávaní k veci uviedol, že sa plne pridržiava znaleckého posudku, ktorý vypracoval. Jeho úlohou ako znalca nebolo zistiť rozsah poškodenia web stránky, jeho úlohou bolo zistiť IP adresu, z ktorej došlo k prístupu na túto webovú stránku. Pokiaľ sa jedná o jednosmernú komunikáciu, bolo by možné, aby nejaká iná IP adresa atakovala túto konkrétnu adresu, odborne sa to volá IP spooffink, avšak v prípade obojstrannej komunikáciu to možné nie je. Pri svojom znaleckom posudku sa opieral o záver spol. UPC Broadband, ktorá je zo zákona povinná uchovávať údaje o IP adrese 6 mesiacov, ale aj pred rokom 2011 tieto spoločnosti tieto dáta uchovávali a preto bolo možné zistiť, z ktorej IP adresy došlo k prihláseniu sa na uvedenú web stránku, bolo možné zistiť aj v akom čase presne došlo k pripojeniu na web stránku. V danom čase je IP adresa priradená iba k jednému uzlu. Je vylúčené aby IP adresa bola priradená k viacerým užívateľom, v takom prípade by totiž nefungoval internet. Súd sa následne so súhlasom obžalovaného a prokurátora podľa § 268 ods. 2 Tr. poriadku oboznámil so znaleckým posudkom P.. H.. J. Z. 2/2010 jeho prečítaním, z ktorého záverov vyplynulo, že IP adresa XX.XXX.XXX.XX patrí poskytovateľovi internetových služieb spoločnosti UPC Broadband Slovakia, s.r.o., konkrétne doméne chello.sk. Keďže zo správania obžalovaného, spôsobu a obsahu jeho prejavu na hlavnom pojednávaní vznikli dôvodné pochybnosti o jeho psychickej integrite, súd dospel k záveru, že bude potrebné do konania pribrať dvoch znalcov z odboru psychiatrie za účelom vyšetrenia a posúdenia duševného stavu obžalovaného tak vo vzťahu k otázke prítomnosti potenciálnej duševnej poruchy, ktorá mohla mať vplyv na jeho rozpoznávacie a ovládacie schopnosti v čase spáchania skutku a teda jeho príčetnosť ako jednu z podmienok jeho trestnosti, ako aj vo vzťahu k jeho schopnosti chápať zmysel trestného konania. Znalecký posudok č. 36/2012, 103/2012, ktorý vypracovali znalci z odboru zdravotníctvo, odvetvia psychiatria Q.. Q. Š. U. Q.. S. W., súd so súhlasom obžalovaného a prokurátora oboznámil na hlavnom pojednávaní. Zo záverov uvedeného znaleckého posudku vyplynulo, že obžalovaný Q. J. netrpí ani netrpel duševnou poruchou ani chorobou, znalci u menovaného však konštatovali emočne nestabilnú osobnosť s paranoidnými rysmi, ktoré motivujú jeho konanie. Obžalovaný vedel rozpoznať nebezpečenstvo svojho konania pre spoločnosť a ovládať svoje konanie, je v plnej miere schopný chápať zmysel trestného konania. Súd sa ďalej na hlavnom pojednávaní oboznámil s nasledovnými listinnými dôkazmi: - písomné vyjadrenie spol. MyNet s.r.o. deklarujúce, že z IP adresy XX.XXX.XXX.XX bolo na stránke technopoint vykonaných v období od 28.01.2010 do 10.02.2010 až 2788 klikov a boli zaznamenané len 4 prihlásenia, pričom najväčšia aktivita bola zaznamenaná v čase od 10.47 do 13.59 hod dňa 10.02.2010, - z vyčíslenia nákladov spojených s obnovou web stránky technopoint.sk vyplynulo, že na obnove stránky pracovali štyri subjekty celkovo 72 hodín, čo prestavovalo sumu 827,93.- Eur bez DPH,- písomná informácia zo dňa 09.06.2010 spol. UPC Broadband Slovakia, s.r.o., potvrdila, že IP adresa XX.XXX.XXX.XX bola pridelená zákazníkovi X.K. J., B. X, XXX XX O.,- rozsudkom OS Bratislava III zo dňa 25.10.2010, sp. zn. 44C 3/2010 právoplatným dňa 28.11.2011 v spojení s rozsudkom Krajského súdu Bratislava zo dňa 28.09.2011, sp. zn. 2Co 11,12/2011 bolo určené, že výpoveď z pracovného pomeru zo dňa 09.09.2009 daná spol. Technopoint Sanitrends, s.r.o. Q. J. je neplatná. K hodnoteniu výpovedí Súd skutočnostiam, ktoré v rámci svojej obrany uviedol obžalovaný Q. J., ktorý spáchanie skutku v celom rozsahu poprel, vyhodnocujúc jeho výpoveď vo vzájomnom kontexte s ďalšími svedeckými výpoveďami a listinnými dôkazmi, neuveril. Výpoveď obžalovaného hodnotí súd vzhľadom na jednoznačne zistený a ustálený priebeh skutkového deja v celom rozsahu ako účelovú v snahe zbaviť sa trestnej zodpovednosti za skutok, ktorý mu je kladený za vinu. Jeho tvrdenie, keď obžalovaný priznal, že s webovou stránkou po tom, ako mu bola daná výpoveď z pracovného pomeru, manipuloval, avšak na základe prosby poškodeného, ktorý ho požiadal o aktualizáciu stránky, je absurdné. Jednak je v rozpore z výpoveďou poškodeného V., ktorý poprel, že by s obžalovaným po rozviazaní pracovného pomeru akokoľvek komunikoval, ako aj s výpoveďou svedka Š. ktorý potvrdil, že z IP adresy, ktorú zistili, došlo k prihláseniu a následnému zmazaniu niekoľko stoviek príloh a ku zmene názvov hlavných položiek menu stránky www.technopoint.sk <http://www.technopoint.sk>, a jednak je takáto obrana absolútne iracionálna, nakoľko možno na základe elementárnej logiky úplne vylúčiť, aby poškodený V. po tom, ako rozviazal s obžalovaným J. pracovný pomer, v dôsledku čoho obžalovaný spoločnosť žaloval na súde o určenie neplatnosti výpovede z pracovného pomeru, 5 mesiacov po výpovedi obžalovaného požiadal o aktualizáciu dovtedy funkčnej stránky /navyše obžalovaný nemohol aktualizovať stránku spoločnosti bez toho, aby mal aktuálne informácie o spoločnosti/. Obžalovaný je teda usvedčovaný výpoveďou poškodeného V., svedka Š., nepriamo výpoveďou svedka Y.. J., ako aj vyššie uvedenými listinnými dôkazmi a znaleckým posudkom znalca P.. H.. J. Z., ktoré spolu korešpondujú a z ktorých možno podľa názoru súdu vo vzťahu k dokazovaným skutočnostiam vyvodiť iba jeden, a to vyššie uvedený, spoľahlivý a nepochybný záver a súčasne vylúčiť možnosť akéhokoľvek iného priebehu skutkového deja. Výpovede poškodeného V. U. W. Š. sú kompaktné, bez akýchkoľvek vnútorných protirečení a vzájomne sa bez rozporov v podstatných otázkach priebehu skutku logicky dopĺňajú. Poškodení odpovedali na im položené otázky pohotovo a presvedčujúco. Súd v priebehu hlavného pojednávania nezistil z osôb svedkov ani z okolností prípadu žiadne také relevantné skutočnosti, ktoré by výpovednú hodnotu ich svedeckých výpovedí akokoľvek znižovali. Bolo by absurdným pripustiť tú alternatívu, že by poškodený, resp. iný zamestnanec spoločnosti Technopoint Sanitrends, s.r.o. úmyselne znefunkčnil web stránku spoločnosti zmazaním údajov a tým by spoločnosť na určitú dobu z obchodného hľadiska jednoznačne obmedzil a to iba za účelom pomsty voči obžalovanému. Túto absurditu navyše vylučujú aj technické dôkazy /písomné vyjadrenie spol. MyNet s.r.o. a spol. UPC Broadband Slovakia, s.r.o./, preto sa ňou súd ďalej nezaoberal. Ku skutku a právnej kvalifikácii. Na základe takto vykonaného dokazovania súd hodnotiac produkované dôkazy podľa svojho vnútorného presvedčenia založeného na starostlivom uvážení všetkých okolností prípadu jednotlivo, ako aj v ich súhrne a vzájomnej súvislosti v zmysle § 2 ods. 12 Tr. por., dospel k nasledovným skutkovým a právnym záverom:Skutok sa stal tak, ako je uvedené vo výrokovej časti tohto rozsudku a dopustil sa ho obžalovaný Q. J.. Súd ustálil a má za nepochybne preukázané, že obžalovaný v rozhodnom čase sa zo svojho počítača doma na adrese v Bratislave na B. ulici č. X. z IP adresy XX.XXX.XXX.XX, prihlásil prihlasovacím menom technopoint a heslom K. na stránku spoločnosti Technopoint Sanitrends, s.r.o. www.technopoint.sk <http://www.technopoint.sk>, kde v čase od 10.47 do 13.59 hod. zmazal niekoľko stoviek príloh a zmenil názvy hlavných položiek menu, čím poškodenej spoločnosti spôsobil škodu vo výške 827,93.- Eur. Po vykonaní dokazovania na hlavnom pojednávaní sa súd pri kvalifikácii konania obžalovaného ako prečinu poškodenia a zneužitia záznamu na nosiči informácií podľa 247 ods. 1 písm. b) Tr. zák. v celom rozsahu stotožnil s právnou kvalifikáciou obžaloby. Súd mal za jednoznačne preukázané, že obžalovaný zavineným úmyselným protiprávnym konaním naplnil z formálneho hľadiska všetky pojmové znaky predmetnej skutkovej podstaty, pretože v príčinnej súvislosti so svojim protiprávnym konaním motivovaným pocitom krivdy z rozviazania pracovného pomeru s cieľom spôsobiť svojmu bývalému zamestnávateľovi škodu, získal neoprávnený prístup do počítačového systému a informácie z tohto systému vymazal, spôsobil trestnoprávne relevantný následok, ktorým bola škoda spočívajúca v účelne vynaložených nákladoch poškodenej spoločnosti potrebných na uvedenie web stránky do predošlého stavu. Je pritom úplne bez významu, že dáta boli zálohované, pretože podstatou vzniknutej škody bola práve potreba stránku obnoviť /čo navyše nebolo možné vykonať kompletne z dôvodu inkonzistencie dát a sčasti ani automaticky/, a to aj manuálne. V tomto smere je však potrebné zdôrazniť, že skutočné spôsobenie škody alebo získanie prospechu nie je pojmovým znakom základnej skutkovej podstaty tohto trestného činu, teda nie je potrebné, aby takýto následok objektívne nastal. Je tu preto v základne skutkovej podstate irelevantné, či by majetková škoda vznikla, nakoľko podstatnou skutočnosťou je, že ku zmazaniu dát došlo a obžalovaný konal v úmysle týmto konaním dotknutú spoločnosť poškodiť a tento následok aj dosiahol. V súvislosti s argumentáciou, že obžalovaný nezískal prístup do počítačového systému neoprávnene, nemusel prekonávať žiadne bezpečnostné opatrenia, pretože prístupové heslo mu bolo oprávnené zverené ako zamestnancovi, a rozhodnutím súdu bola určená neplatnosť výpovede z pracovného pomeru, takže jeho pracovný pomer v rozhodnom čase trval súd uvádza, že s takouto úvahou sa nemožno stotožniť z nasledovných dôvodov:V zmysle ustanovenia § 247 ods. 1 písm. b) Tr. zák. sa trestného činu poškodenia a zneužitia záznamu na nosiči informácií dopustí ten, kto v úmysle spôsobiť inému škodu alebo inú ujmu získa neoprávnený prístup do počítačového systému, a také informácie neoprávnene zničí, poškodí, vymaže, pozmení alebo zníži ich kvalitu.Z logicko-gramatického výkladu predmetného ustanovenia teda jednoznačne vyplýva, že podstatou protiprávnosti tohto konania nie je „neoprávnené získanie prístupu“ do počítačového systému /teda neoprávnené získanie „hesla“/, ale „získanie neoprávneného prístupu“ do počítačového systému /teda konanie, ktoré umožní páchateľovi voľnú dispozíciu s počítačový systémom a to bez ohľadu na to, či „heslo“ získal oprávnene alebo neoprávnene/. Prístup do počítačového systému teda musí byť neoprávnený /tak ako v tomto prípade, keďže obžalovaný v rozhodnom čase z dôvodu výpovede už nebol oprávnený vstupovať na web stránku spôsobom, ktorý mu umožňoval túto stránku meniť, pričom z trestnoprávneho hľadiska na tom nemení nič ani skutočnosť, že súd rozhodol o neplatnosti výpovede, pretože k tomuto rozhodnutiu došlo až po spáchaní skutku/. Na strane druhej oprávnený prístup sám o sebe nie je trestný aj keď spočíva v prekonaní bezpečnostného opatrenia. Vyhodnotenie závažnosti konania obžalovaného ako materiálnej podmienky jeho trestnosti v zmysle ustanovenia § 10 ods. 2 Tr. zák. Po konštatovaní, že konaním obžalovaného boli naplnené všetky formálne znaky žalovaného trestného činu, súd vzhľadom na všetky súvisiace okolnosti prípadu dôsledne skúmal, či konanie obžalovaného aj z materiálneho hľadiska dosahuje určitú minimálnu závažnosť tak, ako to zákonodarca predpokladá v ustanovení § 10 ods. 2 Tr. zák. /upravujúce tzv. materiálny korektív/. Pre možnosť kvalifikácie určitého konania ako prečinu totiž nestačí, ak páchateľ svojim konaním naplnil všetky formálne znaky niektorého z prečinov podľa ustanovení Trestného zákona, ale zákon vyžaduje, aby bola súčasne naplnená materiálna stránka, teda závažnosť konania vyššia ako nepatrná. Podľa § 10 ods. 2 Tr. zák. nejde o prečin, ak vzhľadom na spôsob vykonania činu a jeho následky, okolnosti, za ktorých bol čin spáchaný, mieru zavinenia a pohnútku páchateľa je jeho závažnosť nepatrná. Súd pri skúmaní okolností v zmysle § 10 ods. 2 Tr. zák. zistil nasledovné skutočnosti:- pri hodnotení závažnosti spôsobu vykonania predmetného činu a okolností, za ktorých bol čin spáchaný súd vzal do úvahy skutočnosť, že je nepochybné, že zodpovedné osoby poškodenej spoločnosti nezachovali potrebnú mieru opatrnosti pri ochrane vlastných záujmov tým, že po rozviazaní pracovného pomeru s obžalovaným ako s osobou, ktorá mala prístup k webovej stránke s možnosťou jej editovania, nezmenili prístupové heslo pre vstup obžalovaného ako editora na túto stránku, čím svojou ľahkovážnosťou umožnili obžalovanému časť údajov na stránke vymazať. Obžalovaný teda nepoužil žiadne sofistikované technologické postupy, aby prekonal zabezpečovací systém brániaci vstupu na web stránku s možnosťou jej úpravy /tzv. hacking, čo by závažnosť jeho konania výrazne zvyšovalo/, ale získal neoprávnený prístup do počítačového systému použitím hesla, ktoré mu bolo v čase, keď bol v spoločnosti zamestnaný, poskytnuté. Podľa názoru súdu tiež nemožno vylúčiť, že obžalovaný zrejme nepredpokladal, že by svojim konaním mohol spôsobiť následok, ktorého dôsledkom bude nemožnosť úplnej obnovy a potreba aj manuálnej rekonštrukcie web stránky /ako uviedol svedok Š., čo možno vyvodiť z jeho tvrdenia, že všetky dáta boli zálohované z dôvodu ochrany pred vymazaním. - z hľadiska hodnotenia pohnútok a motívu obžalovaného súd zastáva názor, že nepochybne excesívne konanie obžalovaného vymykajúce sa z dovtedajšieho spôsobu jeho života /po spáchaní skutku sa nedopustil žiadneho protiprávneho konania, 10 rokov pred spáchaním skutku sa dopustil málo závažného trestného činu, pričom sa na neho hľadí, ako keby nebol odsúdený/ bolo vedené s cieľom pomstiť sa zamestnávateľovi za rozviazanie pracovného pomeru s ním, a útok na web stránku spoločnosti predstavoval za daných okolností pre obžalovaného jednoduchý spôsob, ako tento zámer /odplatu za výpoveď/ dosiahnuť. Obžalovaný teda v rozhodnom čase nebol „hackerom“, ktorých konanie je ustanovením § 247 Trestného zákona primárne postihované, ale iba jedincom neschopným konfrontovať sa s realitou a prijať bežné životné situácie inak, ako využitím v danej chvíli jednoduchého spôsobu, ako poškodiť subjekt /svojho zamestnávateľa/, ktorý je objektom jeho hnevu kompenzujúc tým vlastnú frustráciu. V tejto súvislosti je preto mimoriadne dôležitou okolnosťou aj narušená štruktúra osobnosti obžalovaného /deklarovaná znaleckým posudkom/, ktorá jeho konanie podporila. Vyššie uvedené skutočnosti viedli súd ku konštatovaniu, že skutok, ktorý je obžalovanému kladený za vinu sa stal, napĺňa formálne znaky skutkovej podstaty žalovaného prečinu, avšak o prečin sa nejedná, nakoľko jeho závažnosť je nepatrná. Súd preto uzatvára, že predmetný skutok nie je trestným činom pre absenciu jeho materiálnej stránky. Rovina „Ultima ratio“: Nad rámec hore uvedených záverov si súd dovoľuje poznamenať, že je toho názoru, že za všetkých súvisiacich okolností, za akých ku skutku došlo v danom konkrétnom prípade, mal poškodený protiprávne konanie obžalovaného, ktoré nepochybne súviselo s jeho prepustením z pracovného pomeru, riešiť primárne inštitútmi občianskeho práva. Takýto postup by súd očakával od štatutára poškodenej spoločnosti svedka V. o to viac, keď sa jedná o nepochybne inteligentného človeka pristupujúceho k problémom s primeraným nadhľadom /vychádzajúc z jeho výpovede na hlavnom pojednávaní/, ako aj vzhľadom na jeho takmer štvorročnú skúsenosť s obžalovaným v rámci jeho zamestnaneckého pomeru, počas ktorej mu narušená osobnostná integrita obžalovaného musela byť zrejmá a konanie obžalovaného po rozviazaní pracovného pomeru s ním nemuselo byť pre neho až tak úplne nečakaným prekvapením. Súd má za to, že ochrana majetkových vzťahov má byť v prvom rade uplatňovaná prostriedkami občianskeho a obchodného práva a až tam, kde je takáto ochrana neúčinná a kde porušenie občianskoprávnych vzťahov svojou intenzitou dosahuje Trestným zákonom predpokladanú závažnosť, je na mieste uvažovať o trestnoprávnej zodpovednosti. Súd považuje trestné právo za krajný prostriedok, ktorý by mal byť ku ochrane ohrozených alebo narušených spoločenských vzťahov a hodnôt pri rešpektovaní zásady subsidiarity trestnej represie uplatňovaný tam, kde dochádza k závažným porušeniam práva, resp. závažným škodovým následkom a kde prostriedky iných právnych odvetví nie sú dostatočné, sú neúčinné, nevhodné, resp. neefektívne a to samozrejme za súčasného naplnenia formálnych predpokladov trestnosti v konkrétnej veci. Prostriedky trestnej represie by preto mali mať v prípadoch, akým je tento, iba subsidiárnu povahu. Zákonodarca chcel trestnoprávnym ustanovením § 247 ods. 1 Tr. zák. chrániacim počítačové systémy a údaje v nich uložené pred zásahmi tretích osôb, nepochybne postihnúť najmä tých páchateľov, ktorý svojim protiprávnym konaním úmyselne neoprávnene zasiahnu do práv užívateľov týchto počítačových systémov takým závažným spôsobom, že vzniknutý následok nie je možné riešiť inak ako ochranou dotknutého práva prostriedkami trestnej represie. Úvaha o trestnom práve ako o „ultima ratio“ je samozrejme iba podporným argumentom k vyššie uvedeným záverom súdu, ktoré ho viedli k oslobodeniu obžalovaného spod obžaloby. Súd v súvislosti s náhradou spôsobenej škody v rámci adhézneho konania, ktorú si splnomocnený zástupca poškodenej spoločnosti riadne a včas uplatnil, vzhľadom na skutočnosť, že obžalovaného spod obžaloby oslobodil, obligatórne podľa § 288 ods. 3 Tr. por. poškodenú spoločnosť s nárokom na náhradu škody odkázal na občianske súdne konanie. Vzhľadom k hore uvedeným záverom súd obžalovaného spod obžaloby podľa § 285 písm b) Tr. por. v celom rozsahu oslobodil, pretože skutok, ktorého sa obžalovaný dopustil, nie je trestným činom.\n\n\n\n\tPoučenie:\n\n\n\n\n\n\tP o u č e n i e: Proti tomuto rozsudku je možné podať odvolanie do 15 dní odo dňa jeho vyhlásenia prostredníctvom Okresného súdu Bratislava III na Krajský súd v Bratislave.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}