{"sud_guid": "", "sud_typ": "", "sud_nazov": "Okresný súd Galanta", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "29T/145/2015", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Galanta\n\nSpisová značka:                      29T/145/2015\n\nIdentifikačné číslo súdneho spisu:   2315010721\n\nDátum vydania rozhodnutia:           24. 04. 2017\n\nMeno a priezvisko sudcu, VSÚ:        JUDr. Jozef Pikna\n\nECLI:                                ECLI:SK:OSGA:2017:2315010721.3\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Galanta samosudcom JUDr. Jozefom Piknom v trestnej veci proti obžalovanému L. B. pre\n\n\tprečin porušovania autorského práva podľa § 283 ods. 1, ods. 2 písm. d) Trestného zákona, na hlavnom\n\n\tpojednávaní konanom dňa 24.4.2017, takto\n\n\n\n\trozhodol:\n\n\n\n\n\n\tObžalovaný L. B., M.. XX.XX.XXXX F. Y., Q. B. Č.. XXX\n\n\n\n\tsa podľa § 285 písm. a) Trestného poriadku\n\n\n\n\toslobodzuje\n\n\n\n\n\n\tspod obžaloby prokurátora Okresnej prokuratúry Galanta č. X U. XXX/XX/XXXX zo dňa 13.8.2015 pre\n\n\tprečin porušovania autorského práva podľa § 283 ods. 1, ods. 2 písm. d) Trestného zákona, ktorého\n\n\tsa mal dopustiť tak,\n\n\n\n\tže\n\n\n\n\n\n\tv čase od 26.05.2013 minimálne do 28.07.2013 v obci B., v rodinnom dome číslo XXX, ako užívateľ\n\n\tP2P siete (Peer to Peer) s prezývkou „N.“, prostredníctvom voľne stiahnuteľného počítačového softwaru\n\n\tBitComet 1.31, ktorý predtým nainštaloval do počítačového systému AT Computer, typ Comfort Diablo\n\n\ts pridelenou IP adresou XXX.XXX.XXX.XX, prostredníctvom uzlov „R.:/..F..K.:XXX, R.:/..M.:XXX J.\n\n\tU..K..G.:XXXX, neoprávnene poskytol iným užívateľom internetu voľne k stiahnutiu viac ako 385,53 GB\n\n\tdát, z ktorých najmenej 26.85 GB tvorili chránené zvukové záznamy a iné hudobné súbory v rôznych\n\n\tformátoch, podliehajúce zákonom chráneným právam k dielu, ktoré sa nachádzali v priečinku vyššie\n\n\tuvedeného počítačového systému pod názvom „MP3“,\n\n\n\n\tpretože nebolo dokázané, že sa stal skutok, pre ktorý je obžalovaný stíhaný.\n\n\n\n\tPodľa § 288 odsek 3 Trestného poriadku súd poškodeného Česká národní skupina Mezinárodní\n\n\tfederace hudebního průmyslu, z. s. (ČNS IFPI), I.: XXXXXXXX, so sídlom Slavíkova 15, 120 00 Praha\n\n\t2, s uplatneným nárokom na náhradu škody odkazuje na civilný proces.\n\n\n\n\todôvodnenie:\n\n\n\n\n\n\tNa základe obžaloby prokurátora okresnej prokuratúry Galanta súd v predmetnej veci vydal trestný\n\n\trozkaz č. k. 29T/145/2015 - 210 zo dňa 27.8.2015, voči ktorému obžalovaný podal v zákonom\n\n\tstanovenej lehote odpor.\n\n\n\n\tNásledne súd nariadil hlavné pojednávanie, na ktorom vykonal dokazovanie spočívajúce vo výsluchu\n\n\tobžalovaného L. B., oboznámením znaleckého posudku (čl. 49 -113), výsluchom znalca R.. I.. L. L., K..,\n\n\tvýsluchom svedka I.. U. Q. (vrátane prečítania časti výpovede svedka I.. Q. z prípravného konania v\n\n\tsúlade s ustanovením § 264 Trestného poriadku) a oboznámením listinných dôkazov: list vlastníctva\n\n\tč. 688 (čl. 133), správa o identite užívateľa IP adresy č. XXX.XXX.XXX.XX (čl.136), špecifikácia škody\n\n\t(čl. 188), zápisnica o vykonaní domovej prehliadky (120-123), register trestov (čl. 193), výpis z registra\n\n\tpriestupkov (čl. 194), správa z Obce B. (čl. 196), správa zamestnávateľa (čl. 197), výsledky sledování\n\n\tčinnosti uživatele internetové sítě P2P (čl. 138-171).\n\n\n\n\tObžalovaný L. B. na hlavnom pojednávaní vypovedal, že od začiatku ako k nemu prišli policajti z\n\n\tpríkazom na domovú prehliadku, tomuto celému nerozumie, je z toho zmätený a zároveň je zmätený\n\n\taj z toho, že vôbec prebieha tento súd. Jeho vzdelanie je stredoškolské - 8-ročné gymnázium v Y..\n\n\tJeho počítačové zručnosti sú priemerné. V tom období 2013 mal doma 2 počítače. Adresa uvedená\n\n\tv obžalobe mu je známa z dokumentov v spise. Čo sa týka tej IP adresy uvedenej v skutkovej vete\n\n\tobžaloby, nevie uviesť, či je to jeho IP adresa, nakoľko jemu v počítači písalo inú IP adresu. Čo sa týka\n\n\tprogramu Bit Comet uvádza, že tento program mal stiahnutý v počítači, avšak za akým účelom, to uviesť\n\n\tnevie, pravdepodobne ho nainštaloval on a to vtedy, keď si chcel stiahnuť nejakú hudbu z internetu, tak\n\n\tlen odklikal next, next ... a pravdepodobne týmto spôsobom sa do počítača stiahol. Čo sa týka licenčných\n\n\tpodmienok, resp. obchodných podmienok pri sťahovaní predmetného súboru, dnes si to vyžaduje už asi\n\n\tkaždý program, ide o zakliknutie jedného políčka a toto som zaklikol. S týmito obchodnými podmienkami\n\n\tsom sa však neoboznamoval, len som to mechanicky zaklikol. V mojom počítači sa nachádzal priečinok\n\n\tMP3 v ktorom sa nachádzali hudobné súbory vo formáte MP3. Tieto hudobné súbory boli ako záloha CD\n\n\t- čiek, ktoré mám doma zakúpené. Táto hudba slúžila ako záloha diskov, nakoľko veľmi veľa cestuje a\n\n\tv aute počúva hudbu z CD. Priečinky boli nastavené na zdieľanie v rámci vnútornej siete. To nastavenie\n\n\tvykonal on. Mal vedomosť o tom, že k týmto súborom majú prístup iné osoby v rámci internej siete.\n\n\tTieto súbory neponúkal tretím osobám. Pri sťahovaní nemá vedomosť, že by sa ukazovala informácia,\n\n\tže tieto súbory môžu byť poskytnuté tretím osobám. Pri zaistení predmetných počítačov mu bol zaistený\n\n\taj klasický USB kľúč. Doma mal aj CD nosiče aj Blu-ray nosiče aj DVD nosiče, tieto mu zaistené neboli.\n\n\tNa týchto nosičoch boli súbory, ktoré sa zhodovali s hudobnými súbormi v počítači. Tieto nosiče získal\n\n\tkúpou. Keď si pri sťahovaní formátov z internetu počítač vyžadoval stiahnutie nejakého programu, tak ho\n\n\tnainštaloval. Čo sa týka iných programov na sťahovanie okrem Bit comet 1.P1, nemá vedomosť o tom, že\n\n\tby takéto boli v jeho počítači. Čo sa týka využívania internej siete v tom čase, bol jej jediným užívateľom.\n\n\tSúbory sa nesnažil speňažovať, bolo to len v rámci interného zdieľania. Ani ich nikdy nespeňažil.\n\n\n\n\tZo znaleckého posudku vypracovaného R.. I.. L.G. L.L., K.. súd zistil, že pomocou zaistených počítačov\n\n\ta routra je možné sa pripojiť k sieti Internet. Nie je možné zistiť vonkajšiu adresu routra, nakoľko\n\n\tprístup do nastavení je blokovaný menom a heslom. Vnútorná adresa siete prideľovaná počítačom -\n\n\troutrom je v rozsahu adries tzv. C siete (XXX.XXX.X.X-XXX a pod.). V oboch skúmaných (zaistených)\n\n\tpočítačoch je nadstavený na zdieľanie priečinok „MP3“ s obsahom hudobných diel. Nie je možné uviesť\n\n\tod akého dátumu bol tento priečinok zdieľaný. Počítač neuchováva údaje o uzloch R.:/..F..K.:XXX,\n\n\tR.:/..M.:XXX J. U..K..G.:XXXX - jedná sa o webové stránky, údaj môže poskytnúť iba prevádzkovateľ\n\n\ttýchto stránok. Oba počítače poskytovali na zdieľanie hudobné súbory obsiahnuté v dvoch priečinkoch\n\n\t(oboch počítačov) s názvom „MP3“. Torentový (P2P) program inštalovaný v PC AT Computer je BitComet\n\n\t1.31. Zo zaistených počítačov nie je možné zistiť registráciu, resp. prihlasovanie sa účastníka pod\n\n\tprezývkou „N.“ do programov určených na sťahovanie a zdieľanie súborov, resp. na iné servery slúžiace\n\n\tk takémuto účelu. Nie je možné zistiť počty stiahnutí jednotlivých zdieľaných hudobných súborov, jedná\n\n\tsa o dynamický proces, ktorý môže užívateľ skúmaných počítačov denne meniť. Počet stiahnutí môže\n\n\tevidovať poskytovateľ uvedených stránok. Avšak užívateľ počítačov mohol meniť aj zdrojové stránky\n\n\ta rovnako tak stránky prostredníctvom ktorých poskytoval svoje súbory na stiahnutie iným účastníkom\n\n\tsiete. Torentový program BitComet má prázdnu históriu stiahnutých súborov.\n\n\n\n\tZnalec R.. I.. L. L., K.. na hlavnom pojednávaní uviedol, že v zaistenom počítači, tak ako uviedol v\n\n\tznaleckom posudku, sa nachádzal program na sťahovanie dát Q. K. X.XX. Tento program slúži ako\n\n\tinterná sieť v rámci ktorej je možné zdieľať súbory. Program využíva pripojenie na internet, ktoré má\n\n\tužívateľ od svojho providera, avšak v rámci internetu ide o internú sieť, ktorá neumožňuje aby bol\n\n\tprístup k súborom mimo tejto siete. Ide o klasickú Pear2Pear (ďalej len „P2P“) sieť. Čo sa týka prístupu k\n\n\tsúborom umiestnených v P2P sieti, tak tento prístup majú len tí, ktorí majú predmetnú sieť nainštalovanú,\n\n\tteda súbory nie sú bežne dostupné pre tretie osoby, ktoré nie sú účastníkmi tejto siete. Spravidla si tieto\n\n\tsiete vyžadujú striktne to, aby užívateľ nazdieľal istý rozsah svojho fyzického resp. logického disku. To čo\n\n\tje obsahom nazdieľanej časti disku však tieto siete neprikazujú. Teda je na užívateľovi, či súbory, ktoré\n\n\tmá v nazdieľanom priečinku, sú získané legálne, resp. či sú v súlade napríklad s autorským zákonom.\n\n\tUžívateľ nemá možnosť zistiť, či súbory ktoré sťahuje, sú získané legálne. Na to, aby užívateľ zdieľal\n\n\tčasti svojho disku sa vyžaduje aktívny úkon užívateľa, pričom týmto úkonom je aj zakliknutie, že súhlasí\n\n\ts podmienkami samotného programu. Program v počítači, ktorý znalec skúmal, bol plne funkčný. Čo\n\n\tsa týka hudobných skladieb, ktoré boli nastavené na zdieľanie v sieti (uvedené v znaleckom posudku\n\n\tna str. 22 - č. l. 70 v spise) tieto boli nastavené na zdieľanie vo vnútornej sieti obžalovaného a či boli\n\n\tnastavené na zdieľanie v sieti Bic Comet sa zistiť nedalo, nakoľko log tejto siete, t. j. história, bola\n\n\tprázdna. Počítače mali vnútornú tzv. C - čkovú IP adresu. IP adresu routera sa znalcovi nepodarilo zistiť,\n\n\tnakoľko nemal k dispozícii heslo do tohto routera a v prípade, že by ho resetol, vymazala by sa aj táto\n\n\tIP adresa, a všetky nastavenia tohto routera. Znalec nevie uviesť, kedy bol program Bit comet 1.31\n\n\tdo počítača nainštalovaný. Nakoľko, tak ako uviedol, neexistuje história programu Bit comet, nevie ani\n\n\turčiť, či a kedy dochádzalo k sťahovaniu súborov v rámci tejto siete. Tento program nebol nastavený tak,\n\n\taby sa po spustení počítača spustil automaticky a preto bolo na užívateľovi či a kedy si ho spustí. Ak\n\n\tobžalovaný nemal nainštalovaný DC ++, tak nebolo možné od neho sťahovať súbory prostredníctvom\n\n\ttohto programu, avšak to, že ho nemal nainštalovaný v čase zaistenia neznamená, že by ho nemohol\n\n\tmať nainštalovaný niekedy predtým. V rámci vymazaných súborov znalec v predmetných počítačoch\n\n\tnenašiel program Strong DC ++.\n\n\n\n\tSvedok - poškodený I.. U. Q. na hlavnom pojednávaní uviedol, že pracuje pre Českú národnú skupinu\n\n\tIFPI (ďalej aj ako „ČNS IFPI“) na základe dohody o spolupráci ako samostatne zárobkovo činná osoba\n\n\ta jeho úlohou je sledovať užívateľov, ktorí neoprávnene sťahujú autorské diela, ktoré im nepatria. V\n\n\ttomto prípade sledoval užívateľa s prezývkou „N. od 26.5.2013 do 28.7.2013. Tento užívateľ ponúkal na\n\n\tinternete k sťahovaniu takmer 386 Gb dát z čoho najmenej 26,85 Gb tvorili zvukové súbory. Činnosť tohto\n\n\tužívateľa, ktorý sa v predmetnom období prihlásil k sieti P2P minimálne 34-krát zaznamenal a odovzdal\n\n\tČNS IFPI. Súčasťou odovzdaných informácií bola aj informácia, že prípojným bodom je miesto A. v\n\n\tokrese Y.. Zároveň bol súčasťou záznamu aj náhodne vybraný dátový súbor, ktorý bol zaznamenaný na\n\n\tdátovom nosiči. To, že bol sledovaný užívateľ 34-krát prihlásený zistil prostredníctvom programu Strong\n\n\tDc ++, a to tak, že jeho IP adresa bola 34-krát online v danej P2P sieti. Išlo o prihlásenie vždy tou istou\n\n\tIP adresou, avšak za dôležitejšie považuje to, že išlo o prihlásenie vždy pod tou istou prezývkou, ktorá\n\n\tmá jedinečné a nezameniteľné alfanumerické označenie. To, že išlo o diela chránené autorským právom\n\n\tzistil svedok tak, že náhodne stiahol jedno dielo a porovnal jeho názov so skutočným obsahom. Príklad,\n\n\tktorý odovzdal ČNS IFPI bolo dielo „Y. R.“. Išlo o rôzne videoklipy. Pôvodný zdroj týchto súborov svedok\n\n\turčiť nevie, on ich sťahoval z počítača s prezývkou „N.. Čo sa týka súborov, ktoré svedok stiahol, nedá sa\n\n\trozoznať, či išlo o prvé kópie z disku, pokiaľ užívateľ pri kopírovaní neurobil žiadne zmeny, čo však tiež\n\n\tnevie svedok zistiť. Každý súbor má svoj „hash kód“ a na tomto princípe aj fungujú P2P siete, keďže ide\n\n\to nezameniteľný kód. Takto je možné stiahnuť totožné súbory od viacerých užívateľov v rámci P2P siete.\n\n\tAk je v názve súboru uvedený aj odkaz na web stránku, môže sa pravdepodobne jednať o stránku odkiaľ\n\n\tbol súbor stiahnutý. Čo sa týka prezývky „N., išlo o užívateľa, nie o konkrétny počítač. To prostredníctvom\n\n\tktorého programu užívateľ ponúkal predmetné súbory svedok presne uviesť nevie. Tento program však\n\n\tmusel spĺňať všeobecné štandardy na prácu v sieti P2P. S najväčšou pravdepodobnosť sa mohlo jednať\n\n\to program Strong DC++, avšak vzhľadom na odstup času ako aj teraz svedkovi dostupné materiály, nevie\n\n\ts istotou určiť o aký program išlo. Ak je súbor ponúkaný jedným programom v rámci siete P2P, je možné\n\n\tho sťahovať aj iným programom. Môže ísť napríklad o program Kaaza. Ak na jednom počítači ponúkam\n\n\tcez nejaký program v rámci P2P siete, tak cez tento program aj sťahujem, ale ak z nejakého počítača\n\n\tsa súbor do P2P siete ponúka cez nejaký program z iného počítača, je možné tento súbor z danej\n\n\tP2P siete stiahnuť aj s iným programom. Čo sa týka zaznamenania činnosti užívateľa „N.“ svedkom,\n\n\tprogram, ktorý slúži na prihlasovanie do P2P siete zaznamenáva aj rôzne dáta z činnosti užívateľa a\n\n\ttieto sú inému užívateľovi P2P siete prístupné. Prostredníctvom špeciálne nainštalovaných protokolov\n\n\tsa ukladajú informácie ako je prezývka či IP adresa a svedok ich potom vie vyselektovať. Čo sa týka\n\n\ttýchto informácií, sú radené chronologicky, ide aj o informácie, ktoré súbory sú zdieľané a ktoré z nich sú\n\n\tchránené autorským právom. Svedok urobil aj screen-shoty a toto všetko odovzdal ČNS IFPI. Súčasťou\n\n\tdôkazového materiálu odovzdaného ČNS IFPI bol aj dátový nosič, na ktorom bol stiahnutý náhodný\n\n\tsúbor od obžalovaného a zároveň obsahoval aj zoznam súborov ponúkaných obžalovaným. To prečo sa\n\n\tsúbor, ktorý svedok stiahol ako príklad od obžalovaného nenachádzal na počítači zaistenom pri domovej\n\n\tprehliadke, svedok určiť nevie. Činnosť užívateľa „N.“ prebiehala na viacerých sledovaných huboch.\n\n\tUžívateľ na rôznych huboch nemôže vystupovať v jednej chvíli pod rôznymi prezývkami. V rôznych\n\n\tčasových okamihoch je možné, aby užívateľ s prezývkou „N.“ bol na jednom hube a v inom časovom\n\n\tokamihu na inom hube. V jednom okamihu nie je možné, aby v jednom programe bol jeden užívateľ\n\n\tprihlásený na rôznych huboch.\n\n\n\n\tZ dokumentu „výsledky sledování činnosti uživatele internetové sítě P2P“ vyplýva, že I.. U. Q. sledoval\n\n\tčinnosť užívateľa internetovej siete P2P s prezývkou „N. a IP adresou PC: XXX.XXX.XXX.XX, pričom\n\n\tpodľa jeho zistení bola predmetná IP adresa aktívna v internetovej siete P2P prostredníctvom uzlov:\n\n\tR.:/..F..K.:XXX, R.K.:/..M.:XXX J. U..K..G.:XXXX v období 26.5.2013 - 28.7.2013 celkom 34 krát. I.. U.\n\n\tQ. stiahol od predmetného užívateľa zoznam ponúkaných súborov (ďalej ako „filelist“), pričom následne\n\n\toveroval, či v ňom uvedené súbory obsahuje aktuálna ponuka užívateľa na sledovaných HUBoch.\n\n\tSúbory vo fileliste, ktorý je súčasťou výsledkov sledovania boli zoradené pod sebou a nazvané napríklad:\n\n\t„N. M. P. - Q. I. A. E. {J.}.N. P. A.>; „. M. P. - A. P. P. [R.] [Z. Q. K.].J. P.“. Náhodne skontroloval viac\n\n\tnež desať ponúkaných súborov a ich obsah presne zodpovedal titulom z filelistu. Po potvrdení tejto\n\n\tskutočnosti vykonal kontrolné stiahnutie náhodne vybraných súborov, ktorých TTH (hash) je totožný\n\n\ts tým, ktorý je uvedený v stiahnutom zozname súborov. Analýzou filelistu, ktorý bol stiahnutý od\n\n\tsledovaného užívateľa, I.. U. Q. zistil, že užívateľ „N.“ ponúkal zo svojho počítača zdieľané súbory vo\n\n\tveľkosti 385,53 GB a zdieľané audiovizuálne súbory vo veľkosti 26,85 GB. Uvedené bolo zisťované cez\n\n\tklienta „Strong DC++“. Od uvedeného užívateľa bol stiahnutý kontrolný súbor pod názvom zložky: „Gigi\n\n\tD´Agostino - klipy“. Lokalizáciou predmetnej IP adresy cez vyhľadávač U.:/..E..R. W.dňa 31.8.2013 I..\n\n\tU. Q. zistil umiestnenie predmetnej IP adresy v mieste A..\n\n\n\n\tZ listu vlastníctva č. XXX vyplýva, že obžalovaný je výlučným vlastníkom nehnuteľnosti - rodinného domu\n\n\tsúpisné číslo XXX postaveného na pozemku s parcelným číslom XXX/X v k.ú. B., obce B. v okrese Y..\n\n\n\n\tZo správy o identite užívateľa IP adresy č. XXX.XXX.XXX.XX vyplýva, že podľa záznamov poskytovateľa\n\n\tinternetového pripojenia F. A. - NETCOM, F. XXXX/XX, XXX XX Y., je užívateľom uvedenej IP adresy\n\n\tL. B., T. XXX, XXX XX B..\n\n\n\n\tZo špecifikácie škody vyplýva, že celková požadovaná náhrada škody poškodeným je 2.800,-Kč za\n\n\tkaždý Gigabyte zaistených dát na nosiči informácií s hudobnými či zvukovo - obrazovými súbormi.\n\n\n\n\tZo zápisnice o vykonaní domovej prehliadky vyplýva, že pri domovej prehliadke boli vydané veci: stolový\n\n\tpočítač čiernej farby (predná časť strieborná), zabudovaná DVD mechanika + vstup na USB a pamäťové\n\n\tkarty. Z bočnej strany nálepka „Windows Vista Home Basic“ č. XXXXX-XXX-XXX-XXX + napájací kábel;\n\n\tstolový počítač čiernej farby bez príslušenstva, nezisteného výrobného čísla s nápisom „Ace power“ v\n\n\tprednej časti; 1 ks USB kľúč značky T.O. Elta oranžovo - striebornej farby; WIFI Router bielo - čiernej\n\n\tfarby značky TP Link, serial NO: P. spolu s napájacím adaptérom.\n\n\n\n\tZ odpisu registra trestov vyplýva, že obžalovaný nemá v registri trestov žiaden záznam.\n\n\n\n\tZ výpisu z ústrednej evidencie priestupkov Ministerstva vnútra Slovenskej republiky vyplýva, že\n\n\tobžalovaný má evidované dva priestupky na úseku dopravy a to zo dňa 4.5.2012 a 23.4.2013.\n\n\n\n\tZo správy z Obce B. vyplýva, že obžalovaný sa zdržuje na mieste svojho trvalého pobytu, iné skutočnosti\n\n\to menovanom obci nie sú známe a správanie obžalovaného nebolo prejednávané komisiou verejného\n\n\tporiadku.\n\n\n\n\n\n\tZo správy zamestnávateľa vyplýva, že pracovný pomer u predmetného zamestnávateľa trval od\n\n\t8.7.2013 do 31.5.2015, pričom zamestnanec nebol disciplinárne riešený.\n\n\n\n\tProkurátor Okresnej prokuratúry Galanta v záverečnej reči na hlavnom pojednávaní uviedol, že názvy\n\n\tdiel ktoré boli uvedené tak vo výsledku sledovania zástupcom poškodeného ako aj v prílohe znaleckého\n\n\tposudku nie sú v takom formáte, v akom by boli, ak by boli tieto súbory priamo stiahnuté z originálnych\n\n\tCD, resp. Blu-ray diskov, pričom niektoré názvy obsahovali aj odkazy na web stránky, z ktorých boli\n\n\tpravdepodobne tieto diela stiahnuté.\n\n\n\n\tSúd po vykonanom dokazovaní na hlavnom pojednávaní vyhodnotil dôkazy podľa svojho vnútorného\n\n\tpresvedčenia založeného na starostlivom uvážení všetkých okolností prípadu jednotlivo ako aj vo\n\n\tvzájomných súvislostiach a rešpektujúc zásadu prezumpcie neviny a z nej vyplývajúcu zásadu in dubio\n\n\tpro reo (v pochybnostiach v prospech obvineného), v prejednávanej veci rozhodol tak, že obžalovaného\n\n\tspod skutku uvedeného v obžalobe oslobodil v zmysle ustanovenia § 285 písmeno a) Trestného\n\n\tporiadku, lebo nebolo dokázané, že sa stal skutok, pre ktorý je obžalovaný stíhaný.\n\n\n\n\tSúd dôkaz „výsledky sledování činnosti uživatele internetové sítě P2P“ vyhodnotil ako nepoužiteľný pre\n\n\trozhodnutie vo veci samej, nakoľko zadokumentovanie získaných informácii nerobil znalec a tieto ani\n\n\tneboli zadokumentované procesne vyhovujúcim spôsobom v zmysle Trestného poriadku.\n\n\n\n\tPodľa § 8 Trestného zákona, trestný čin je protiprávny čin, ktorého znaky sú uvedené v tomto zákone,\n\n\tak tento zákon neustanovuje inak.\n\n\n\n\tNa naplnenie znakov trestného činu musia byť splnené dve zákonné podmienky. Musí ísť o protiprávny\n\n\tčin a jeho znaky musia byť uvedené v Trestnom zákone. Formálne znaky skutkovej podstaty trestného\n\n\tčinu porušovania autorského práva podľa § 283 ods.1, ods. 2 písm. d) Trestného zákona sú definované\n\n\ttak, že objektom tohto trestného činu sú zákonom chránené práva k dielu, umeleckému výkonu,\n\n\tzvukovému záznamu alebo zvukovo-obrazovému záznamu, rozhlasovému vysielaniu alebo televíznemu\n\n\tvysielaniu alebo databáze, objektívna stránka spočíva v konaní páchateľa, ktorý neoprávnene zasiahne\n\n\tdo týchto chránených práv prostredníctvom počítačového systému, subjekt je všeobecný, teda\n\n\tpáchateľom môže byť ktorákoľvek trestne zodpovedná osoba a z hľadiska subjektívnej stránky sa\n\n\tvyžaduje úmyselné zavinenie. Pre naplnenie skutkovej podstaty trestného činu podľa § 283 ods.1, ods.\n\n\t2 písm. d) Trestného zákona je potrebné, aby boli súčasne splnené všetky formálne znaky skutkovej\n\n\tpodstaty trestného činu.\n\n\n\n\tNeoprávneným zásahom do zákonom chránených práv k dielu a ďalším výkonom a záznamom je\n\n\tnajmä privlastnenie si autorstva k dielu a akékoľvek uverejnenie diela bez súhlasu autora, prípadne s\n\n\tjeho súhlasom, avšak so zmenami v diele, na ktoré autor nedal súhlas, prípadne použitie diela takým\n\n\tspôsobom, že to znižuje jeho umeleckú hodnotu.\n\n\n\n\tZ vykonaného dokazovania mal súd za jednoznačne preukázané, že zaistené počítače a router v rámci\n\n\tdomovej prehliadky patrili obžalovanému, ktorý ich používal na adrese svojho pobytu T. XXX, XXX XX\n\n\tB. a to aj na pripojenie sa k sieti internet. Na týchto počítačoch mal okrem iného súbory v priečinku\n\n\t„MP3“, ktoré boli nastavené na zdieľanie v rámci internej (domácej) siete, teda v rámci domácnosti\n\n\tobžalovaného, pričom túto využíval výlučne sám obžalovaný. Nie je možné uviesť od akého dátumu bol\n\n\ttento priečinok nastavený na zdieľanie. V počítačoch mal nainštalovaný program BitComet 1.31 slúžiaci\n\n\tna zdieľanie súborov v rámci P2P siete, ktorý však nebol nastavený tak, aby sa po spustení počítača\n\n\tspustil automaticky a preto bolo na užívateľovi či a kedy si ho spustí. Obžalovaný mal pridelenú IP adresu\n\n\tč. XXX.XXX.XXX.XX. Obžalovanému pri domovej prehliadke neboli zaistené žiadne CD/Blu-ray alebo\n\n\tDVD nosiče.\n\n\n\n\tNaopak z vykonaného dokazovania nebolo jednoznačne preukázané, že by obžalovaný akékoľvek\n\n\tsúbory (vrátane súborov chránených autorským právom) zdieľal mimo svojej „domácej“ siete - teda na\n\n\tsieti internet, či už v rámci P2P siete, na pripojenie ku ktorej používal program BitComet 1.31 alebo\n\n\tmimo nej. Zo znaleckého posudku jednoznačne vyplynulo, že čo sa týka hudobných skladieb, ktoré\n\n\tboli nastavené na zdieľanie v sieti, tieto boli nastavené na zdieľanie vo vnútornej („domácej“) sieti\n\n\tobžalovaného a či boli nastavené na zdieľanie v sieti Bic Comet 1.31 sa zistiť nedalo, nakoľko log tejto\n\n\tsiete, t. j. história, bola prázdna. Nakoľko neexistuje história programu Bit comet 1.31, nevie sa ani určiť,\n\n\tči a kedy dochádzalo k sťahovaniu súborov v rámci tejto siete. Rovnako nie je možné zo zaistených\n\n\tpočítačov zistiť registráciu, resp. prihlasovanie sa účastníka pod prezývkou „farokh“ do programov\n\n\turčených na sťahovanie a zdieľanie súborov, resp. na iné servery slúžiace k takémuto účelu.\n\n\n\n\tZ vyššie uvedeného mal teda súd za to, že v konaní nebolo preukázané konanie obžalovaného, ktorým\n\n\tby neoprávnene zasiahol do zákonom chránených práv k dielu, umeleckému výkonu, zvukovému\n\n\tzáznamu alebo zvukovo-obrazovému záznamu, rozhlasovému vysielaniu alebo televíznemu vysielaniu\n\n\talebo databáze prostredníctvom počítačového systému a teda nebolo preukázané, že by spáchal prečin\n\n\tporušovania autorského práva podľa § 283 ods.1, ods. 2 písm. d) Trestného zákona.\n\n\n\n\tPre úplnosť súd uvádza, že čo sa týka prokurátorom v záverečnej reči uvedeného, že názvy diel, ktoré\n\n\tboli uvedené tak vo výsledku sledovania zástupcom poškodeného ako aj v prílohe znaleckého posudku,\n\n\tnie sú v takom formáte, v akom by boli, ak by boli tieto súbory priamo stiahnuté z originálnych CD, resp.\n\n\tBlu-ray diskov, pričom niektoré názvy obsahovali aj odkazy na web stránky, z ktorých boli pravdepodobne\n\n\ttieto diela stiahnuté, skutková veta obžaloby neobsahuje „neoprávnené sťahovanie, resp. držbu\n\n\tchránených zvukových záznamov a iných hudobných súborov v rôznych formátoch, podliehajúcich\n\n\tzákonom chráneným právam k dielu“, ale ich „neoprávnené poskytovanie iným užívateľom internetu\n\n\tvoľne k stiahnutiu“, pričom súd môže v súlade s § 278 ods. 1 Trestného poriadku rozhodovať len o\n\n\tskutku, ktorý je uvedený v obžalobnom návrhu.\n\n\n\n\tObhajca nad rámec dôkazov navrhovaných prokurátorom okresnej prokuratúry navrhol vypočuť\n\n\tsvedkyňu T.. V. L. U. Ž. k skutočnostiam, či Česká národná skupina IFPI je oprávnená zastupovať práva\n\n\tvýkonných umelcov, práva výrobcov zvukových záznamov a ku skutočnosti či a komu vznikla škoda a\n\n\tk spôsobu určenia výšky škody. Tento návrh súd uznesením podľa § 272 ods. 3 Trestného poriadku\n\n\todmietol, nakoľko sa týka okolností nepodstatných pre rozhodnutie.\n\n\n\n\tProkurátor okresnej prokuratúry na hlavnom pojednávaní navrhol vykonať dôkaz - oboznámením obsahu\n\n\tCD, ktorý je prílohou výsledkov sledovania činnosti užívateľa internetovej siete P2P. Tento návrh\n\n\tsúd uznesením podľa § 272 ods. 3 Trestného poriadku odmietol, nakoľko okolnosti, ktoré by bolo\n\n\tmožné zistiť oboznámením obsahu CD súd už zistil skôr navrhnutým a súdom vykonaným dôkazom -\n\n\t„výsledky sledování činnosti uživatele internetové sítě P2P“ (čl. 138-171), pričom ako je uvedené vyššie,\n\n\ttento dôkaz vyhodnotil ako nepoužiteľný pre rozhodnutie vo veci samej, čo rovnako platí aj o obsahu\n\n\tpredmetného CD.\n\n\n\n\tZároveň súd odmietol vykonať prokurátorom navrhovaný opätovný výsluch znalca R.. I.. L. L., K..,\n\n\tnakoľko má za to, že tak prokuratúra ako aj obhajoba mala dostatočný priestor na výsluch znalca, ktorý\n\n\tbol vypočutý na hlavnom pojednávaní dňa 24.2.2017 a počas hlavného pojednávania nevyšli najavo\n\n\ttaké nové skutočnosti, ktoré by opätovný výsluch znalca odôvodňovali.\n\n\n\n\tV zmysle ustanovenia § 288 odsek 3 Trestného poriadku podľa ktorého: „Ak súd obžalovaného\n\n\tspod obžaloby oslobodí, odkáže poškodeného s jeho nárokom na náhradu škody vždy na civilný\n\n\tproces, prípadne na konanie pred iným príslušným orgánom“, súd odkázal aj v prejednávanom prípade\n\n\tpoškodeného s jeho nárokom na náhradu škody na civilný proces.\n\n\n\n\tPoučenie:\n\n\n\n\n\n\tProti tomuto rozsudku je možné podať odvolanie do 15 dní odo dňa jeho oznámenia prostredníctvom\n\n\tpodpísaného súdu na Krajský súd v Trnave, pokiaľ sa oprávnené osoby nevzdali odvolania po vyhlásení\n\n\ttohto rozsudku. Oznámením rozsudku je jeho vyhlásenie v prítomnosti toho, komu treba rozsudok\n\n\tdoručiť. Ak sa rozsudok vyhlásil v neprítomnosti takejto osoby, oznámením je až doručenie rozsudku (§\n\n\t309/1 Tr. por.). Odvolanie má odkladný účinok. (§ 306/2 Tr. por.).\n\n\n\n\tOdvolanie môžu podať:\n\n\n\n\t- prokurátor pre nesprávnosť ktoréhokoľvek výroku (§ 307/1a Tr. por.) a to v neprospech i v prospech\n\n\tobžalovaného (§ 308/1,2 Tr. por.). V prospech obžalovaného môže podať odvolanie aj proti vôli\n\n\tobžalovaného (§ 308/2 Tr. por.),\n\n\t- obžalovaný pre nesprávnosť výroku, ktorý sa ho priamo týka, okrem výroku o vine v rozsahu, v ktorom\n\n\tsúd prijal jeho vyhlásenie, že je vinný, alebo vyhlásenie, že nepopiera spáchanie skutku uvedeného v\n\n\tobžalobe (§ 307/1b Tr. por.) a to len vo svoj prospech (§ 308/2 Tr. por.),\n\n\t- príbuzní obžalovaného v priamom rade, jeho súrodenci, osvojiteľ, osvojenec, manžel a druh pre\n\n\tnesprávnosť výroku, ktorý sa priamo týka obžalovaného, a to len v jeho prospech (§ 308/2 Tr. por.),\n\n\t- zákonný zástupca obžalovaného, opatrovník obžalovaného a obhajca obžalovaného pre nesprávnosť\n\n\tvýroku, ktorý sa priamo týka obžalovaného, a to len v jeho prospech. Ak je obžalovaný pozbavený\n\n\tspôsobilosti na právne úkony alebo ak je jeho spôsobilosť na právne úkony obmedzená, môžu podať\n\n\todvolanie v prospech obžalovaného i proti jeho vôli (§ 308/2 Tr. por.),\n\n\t- štátny orgán starostlivosti o mládež pre nesprávnosť výroku, ktorý sa priamo týka mladistvého\n\n\tobžalovaného a to len v jeho prospech, a to aj proti jeho vôli (§ 345/1 Tr. por.),\n\n\t- poškodený, ktorý uplatnil nárok na náhradu škody, pre nesprávnosť výroku o náhrade škody (§\n\n\t307/1c Tr. por.), a to v neprospech obžalovaného (§ 308/1 Tr. por.). Ak je poškodeným právnická osoba,\n\n\todvolanie môže podať len osoba oprávnená konať za právnickú osobu,\n\n\t- zúčastnená osoba pre nesprávnosť výroku o zhabaní veci (§ 307/1d Tr. por.)\n\n\n\n\tOsoby oprávnené podať odvolanie proti niektorému výroku rozsudku môžu ho napadnúť aj preto, že\n\n\ttaký výrok nebol urobený, ako aj pre porušenie ustanovení o konaní, ktoré predchádzalo rozsudku, ak\n\n\ttoto porušenie mohlo spôsobiť, že výrok je nesprávny alebo že chýba.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}