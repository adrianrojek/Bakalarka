{"sud_guid": "", "sud_typ": "", "sud_nazov": "Okresný súd Žilina", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "6C/121/2016", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                 Okresný súd Žilina\n\nSpisová značka:                      6C/121/2016\n\nIdentifikačné číslo súdneho spisu:   5116211584\n\nDátum vydania rozhodnutia:           30. 06. 2016\n\nMeno a priezvisko sudcu, VSÚ:        Mgr. Andrej Kekely\n\nECLI:                                ECLI:SK:OSZA:2016:5116211584.1\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Žilina v konaní pred samosudcom Mgr. Andrejom Kekelym v právnej veci navrhovateľa:\n\n\tFriendly Finance Slovakia s. r. o., so sídlom Hlavná 104, 040 01 Košice, IČO: 47 243 368, právne\n\n\tzastúpená Mgr. Henrichom Schindlerom, advokátom so sídlom Janka Kráľa 7, 974 01 Bratislava, IČO:\n\n\t40 887 481, proti odporcovi: X. M., A.. XX.X.XXXX, W. O. XXX, XXX XX H. S., Š. E. X., o zaplatenie\n\n\t390,90 eur s prísl. takto\n\n\n\n\trozhodol:\n\n\n\n\n\n\tOdporca je povinný zaplatiť navrhovateľovi sumu 300,- eur spolu s úrokmi z omeškania vo výške 5,05\n\n\t% ročne zo sumy 300,- eur od 10.1.2015 do zaplatenia, a to všetko do troch dní od právoplatnosti tohto\n\n\trozsudku.\n\n\n\n\n\n\tNávrh vo zvyšnej časti o zaplatenie sumy 90,90 eur spolu s úrokmi z omeškania vo výške 5,05 % ročne\n\n\tzo sumy 90,90 eur od 10.1.2015 do zaplatenia zamieta.\n\n\n\n\tOdporca je povinný nahradiť navrhovateľovi trovy konania vo výške 12,31 eur k rukám právneho\n\n\tzástupcu navrhovateľa do troch dní od právoplatnosti tohto rozsudku.\n\n\n\n\todôvodnenie:\n\n\n\n\n\n\t1. Navrhovateľ sa návrhom na začatie konania zo dňa 24.3.2016 podaným na Okresnom súde Žilina\n\n\tdňa 4.5.2016 domáhal vydania súdneho rozhodnutia, ktorým by súd zaviazal odporcu zaplatiť mu sumu\n\n\t390,90 eur spolu s úrokmi z omeškania vo výške 5,05 % ročne zo sumy 390,90 eur od 10.1.2015 do\n\n\tzaplatenia, ako aj nahradiť mu trovy konania vo výške súdneho poplatku 23,- eur a vo výške 88,32 eur\n\n\ttitulom náhrady trov právneho zastúpenia.\n\n\t2. Návrh na začatie konania skutkovo navrhovateľ odôvodnil tým, že medzi ním ako veriteľom\n\n\ta odporcom ako spotrebiteľom došlo dňa 1.11.2014 k uzatvoreniu rámcovej zmluvy o poskytnutí\n\n\tspotrebiteľského úveru, iného úveru a pôžičky a s tým spojených ďalších služieb (ďalej aj ako „Rámcová\n\n\tzmluva“) a zároveň zmluvy o poskytnutí spotrebiteľského úveru (ďalej aj ako Zmluva“), a to tým, že\n\n\todporca prijal jeho návrh Rámcovej zmluvy a Zmluvy v súlade s ust. čl. III bod. Rámcovej zmluvy,\n\n\tna základe ktorých poskytol odporcovi krátkodobý bezúčelový a bezúročný úver vo výške 300,- eur.\n\n\tPredpokladom uzavretia Zmluvy a Rámcovej zmluvy bola registrácia odporcu ako spotrebiteľa na adrese\n\n\tinternetového sídla navrhovateľa ako veriteľa za účelom zriadenia užívateľského účtu a žiadosť o\n\n\tuzatvorenie Zmluvy, o ktorú bol oprávnený požiadať výlučne spotrebiteľ s vytvoreným užívateľským\n\n\túčtom. Rámcová zmluva, Zmluva a jej prípadné prílohy nadobudli platnosť a účinnosť dňom vyjadrenia\n\n\tsúhlasu oboma zmluvnými stranami s ich textom. V prípade veriteľa bol súhlas vyjadrený zaslaním\n\n\tpredzmluvného formulára obsahujúceho informácie o podmienkach spotrebiteľského úveru a návrhu\n\n\tZmluvy spotrebiteľovi formou elektronickej pošty. Zaregistrovaný spotrebiteľ vyjadril svoj súhlas kliknutím\n\n\tna odkaz, ktorý mu bol zaslaný veriteľom prostredníctvom elektronickej pošty. Zmluva bola uzatvorená v\n\n\tsúlade so zákonom č. 266/2005 Z. z. a ust. § 40 ods. 4 Občianskeho zákonníka pokiaľ ide o zachovanie\n\n\tpísomnej formy. Odporca sa zaviazal vrátiť mu celkovú čiastku 390,90 eur, ktorú tvorí súčet poskytnutého\n\n\túveru a celkových nákladov za poskytnutie úveru vyjadrených pevnou sumou vo výške 90,90 eur. V\n\n\tzmysle ust. § 1 ods. 3 písm. l) zákona č. 129/2010 Z. z. spotrebiteľským úverom nie je úver, ktorý\n\n\tsa musí splatiť v lehote nepresahujúcej tri mesiace. Ročná percentuálna miera nákladov (ďalej len\n\n\t„RPMN“) uvedená v zmluve preto skutočne neodzrkadľuje reálnu hodnotu RPMN, nakoľko jej výpočet\n\n\tpredpokladá ročný základ celkovej súčasnej hodnoty čerpaných prostriedkov. Vzhľadom na skutočnosť,\n\n\tže sa odporca zaviazal splatiť dlh v lehote kratšej ako 3 mesiace od poskytnutia úveru, je neadekvátne\n\n\tposudzovať výšku RPMN. Úver s príslušenstvom sa stal splatný dňa 9.1.2015. Nakoľko odporca mu\n\n\tnevrátil dlžnú sumu v lehote splatnosti, v zmysle čl. IV bod 4 Rámcovej zmluvy s poukazom na ust. §\n\n\t517 ods. 2 Občianskeho zákonníka v spojení s ust. § 3 ods. 1 nariadenia Vlády SR č. 87/1995 Z. z.\n\n\tv platnom znení si uplatňuje aj zákonné úroky z omeškania, ktorých výška je 5,05 % ročne zo sumy\n\n\t390,90 eur odo dňa nasledujúceho po dni splatnosti až do zaplatenia. Odporca ku dňu spísania návrhu\n\n\tnerealizoval žiadnu úhradu.\n\n\t3. Odporca sa k návrhu, ktorý mu bol doručený náhradným spôsobom, písomne na výzvu súdu v určenej\n\n\tlehote nevyjadril.\n\n\t4. Podľa ust. § 29 ods. 6 O.s.p., za opatrovníka súd ustanoví osobu pôsobiacu v rodinnom, pracovnom,\n\n\tkultúrnom, prípadne v inom prostredí, ktoré je účastníkovi blízke. Súd môže za opatrovníka ustanoviť\n\n\taj obec. Súd nemôže ustanoviť za opatrovníka zamestnanca súdu, ktorý prejednáva vec; to neplatí vo\n\n\tveciach, v ktorých hodnota pohľadávky bez príslušenstva v čase začatia konania neprevyšuje 1 000 eur\n\n\t(ďalej len \"drobné spory\").\n\n\t5. Podľa ust. § 115a ods. 2 O.s.p., pojednávanie nie je potrebné nariaďovať ani v drobných sporoch.\n\n\t6. Podľa ust. § 200ea ods. 1 O.s.p., ak v priebehu konania dosiahne predmet konania sumu 1.000 eur,\n\n\tod toho okamihu ide o drobný spor.\n\n\t7. Podľa ust. § 156 ods. 3 O.s.p., vo veciach, v ktorých súd rozhoduje rozsudkom bez nariadenia ústneho\n\n\tpojednávania, oznámi miesto a čas verejného vyhlásenia rozsudku na úradnej tabuli súdu v lehote\n\n\tnajmenej päť dní pred jeho vyhlásením.\n\n\t8. Vzhľadom k tomu, že v danej veci išlo o drobný spor po poučení účastníkov podľa ust. § 120 ods. 4\n\n\tO.s.p. súd v zmysle ust. § 115a ods. 2 O.s.p. vo veci rozhodol bez nariadenia pojednávania a verejne\n\n\tvyhlásil tento rozsudok dňa 30.6.2016, pričom miesto a čas verejného vyhlásenia rozsudku oznámil na\n\n\túradnej tabuli dňa 23.6.2016.\n\n\t9. Súd na základe navrhovateľom predložených listinných dôkazov zistil nasledovný skutkový stav,\n\n\tpričom vec posúdil podľa nižšie uvedených ustanovení právnych predpisov a dospel k nasledovným\n\n\tzáverom.\n\n\n\n\t10. Z obsahu listiny označenej ako „Rámcová zmluva o poskytnutí spotrebiteľského úveru, iného úveru\n\n\ta pôžičky a s tým spojených ďalších služieb“ (ďalej len „RZ“) datovanej dňa 1.11.2014 (na č. l. 3\n\n\tspisu) vyplýva, že ako zmluvné strany sú uvedené navrhovateľ ako veriteľ (s uvedením bankového\n\n\tspojenia: XXXXXXXXXX/XXXX) a odporca ako spotrebiteľ s uvedením mena priezviska, rod. č., adresy\n\n\ttrvalého bydliska, dátumu narodenia, č. mobilného telefónu, emailovej adresy a č. bankového účtu:\n\n\tXXXXXXXXXX/XXXX.\n\n\n\n\t11. V čl. I. bod 1 RZ je uvedené, že navrhovateľ na základe zákona č. 129/2010 Z. z. poskytuje\n\n\tspotrebiteľské úvery a iné úvery a pôžičky pre spotrebiteľov.\n\n\t12. V čl. I. bod 2 RZ je uvedené, že spotrebiteľský úver alebo iný úver a pôžičku poskytuje\n\n\tnavrhovateľ spotrebiteľovi prostriedkami diaľkovej komunikácie podľa zákona č. 266/2005 Z. z., na\n\n\tzáklade zmluvy o poskytnutí s poskytnutí spotrebiteľského úveru ako krátkodobý bezúčelový úver.\n\n\tPredpokladom uzavretia zmluvy o poskytnutí spotrebiteľského úveru je registrácia na adrese sídla\n\n\tveriteľa www.pozickomat.sk <http://www.pozickomat.sk> za účelom zriadenia užívateľského účtu a\n\n\tžiadosť o uzatvorenie zmluvy o poskytnuté spotrebiteľského úveru vyplnená spotrebiteľom.\n\n\t13. V čl. I. bod 3 RZ je uvedené, že RZ rámcovo upravuje práva a povinnosti zmluvných strán\n\n\tbližšie upravených v zmluve o poskytnutí spotrebiteľského úveru a v dohodách o zmene dohodnutých\n\n\tzmluvných podmienok.\n\n\t14. V čl. I. bod 4 RZ je uvedené, že jednotlivé zmluvné podmienky RZ sú záväzné pre obe zmluvné\n\n\tstrany, pokiaľ nie je niektorá zmluvná podmienka dohodnutá v zmluve o poskytnutí spotrebiteľského\n\n\túveru (ďalej len „ZÚ“) uzavretej na základe konsenzu oboch zmluvných strán inak alebo pokiaľ kogentné\n\n\tustanovenie všeobecne záväzného predpisu nestanovuje inak.\n\n\t15. V čl. III. bod 1 RZ je uvedené, že ZU uzatvára navrhovateľ so spotrebiteľom na základe žiadosti\n\n\to poskytnutie úveru spotrebiteľa vo forme formulára prístupného na adrese internetového sídla\n\n\tnavrhovateľa v časti užívateľského účtu spotrebiteľa. Požiadať o úver je oprávnený výlučne spotrebiteľ\n\n\tzaregistrovaný u navrhovateľa na internetovej stránke navrhovateľa www.pozickomat.sk, ktorému bol\n\n\tvytvorený užívateľský účet v súlade s podmienkami vytvorenia užívateľského účtu.\n\n\t16. V čl. III. bod 3 RZ je uvedené, že RZ a ZÚ sa považujú za uzavreté momentom prijatia písomného\n\n\tsúhlasu s návrhom RZ, ZÚ a jej príloh klientom elektronickou poštou. Uzavretím ZÚ spotrebiteľ\n\n\tpotvrdzuje, že bol oboznámený s informáciami o podmienkach spotrebiteľského úveru.\n\n\t17. V čl. III. bod 5 RZ je uvedené, že RZ a ZÚ nadobúda platnosť a účinnosť dňom vyjadrenia súhlasu\n\n\ts textom RZ, ZÚ a jej prípadných príloh oboma zmluvnými stranami.\n\n\t18. V čl. III. bod 6 RZ je uvedené, že na základe uzatvorenej ZÚ sa navrhovateľ zaväzuje poskytnúť\n\n\tklientovi úver na bankový účet klienta uvedený v ZÚ v deň uzatvorenia ZÚ, najneskôr v nasledujúci\n\n\tpracovný deň po uzatvorení ZÚ.\n\n\t19. V čl. IV. bod 1 RZ je uvedené, že klient sa zaväzuje zaplatiť navrhovateľovi poplatok spojený so\n\n\tspracovaním a poskytnutím úveru (ďalej len „poplatok za poskytnutie úveru“), ktorého výška je určená\n\n\tindividuálne v závislosti od výšky úveru, doby splatnosti úveru a je uvedená na internetovej stránke\n\n\tnavrhovateľa a oznámená spotrebiteľovi pred vyplnením žiadosti o poskytnutie úveru na užívateľskom\n\n\túčte klienta a pred uzatvorením ZÚ.\n\n\t20. V čl. IV. bod 3 RZ je uvedené, že úver poskytnutý navrhovateľom je bezúročný.\n\n\t21. V čl. IV. bod 5 RZ je uvedené, že v prípade omeškania klienta so splátkami úveru je klient povinný\n\n\tzaplatiť navrhovateľovi skutočne vynaložené náklady spojené s ich vymáhaním. Konkrétne sa jedná o\n\n\tsúvisiace personálne náklady, náklady na prevádzku kancelárie, náklady na telefonické výzvy, SMS, e-\n\n\tmailové správy, písomné výzvy, ako aj ďalšie náklady vynaložené navrhovateľom z dôvodu omeškania\n\n\tklienta (ďalej len „náklady“). Náklady sú vyrátané nasledovne: spracovanie a urgencie pri omeškaní s\n\n\túhradou úveru vrátane vypracovania prvej upomienky: celkové náklady vo výške 15,- eur, spracovanie\n\n\ta urgencie pri omeškaní s úhradou úveru vrátane vypracovania druhej upomienky: celkové náklady\n\n\tvo výške 10,- eur, spracovanie a urgencie pri omeškaní s úhradou úveru vrátane vypracovania tretej\n\n\tupomienky: celkové náklady vo výške 10,- eur, spracovanie a urgencie pri omeškaní s úhradou úveru\n\n\tvrátane vypracovania štvrtej upomienky a prípravy prípadu na predanie externej inkasnej spoločnosti:\n\n\tcelkové náklady vo výške 30,- eur.\n\n\t22. V čl. V. bod 1 RZ je uvedené, že úver poskytnutý navrhovateľom klientovi je krátkodobým\n\n\tbezúčelovým úverom s lehotou splatnosti najviac 31 dní, poskytnutý jednorázovo v celej výške.\n\n\t23. V čl. V. bod 2 RZ je uvedené, že klient sa zaväzuje splatiť navrhovateľovi úver s príslušenstvom v\n\n\tjednej splátke, v lehote a za podmienok upravených v ZÚ, na bankový účet veriteľa uvedený v ZÚ.\n\n\t24. V čl. V. bod 4 RZ je uvedené, že poplatok za poskytnutie úveru je splatný dňom splatnosti úveru\n\n\ta spláca sa spolu s úverom v splátkach v rovnakých lehotách a rovnakým spôsobom dohodnutým ZÚ\n\n\tna splácanie dlžnej sumy.\n\n\t25. V čl. VII. bod 1 RZ je uvedené, že zmluvné strany sa dohodli, že všetky pozvánky, výzvy,\n\n\toznámenia, upomienky a iné písomnosti realizované v súvislosti s RZ alebo ZÚ budú považované\n\n\tza doručené, ak budú doručené osobne, kuriérom alebo doporučenou poštovou zásielkou na adresu\n\n\tsídla navrhovateľa zapísanú v obchodnom registri a adresu trvalého bydliska klienta uvedenú v ZÚ\n\n\talebo formou elektronickej na internetovú adresu navrhovateľa a klienta momentom ich doručenia na\n\n\tserver doručenej pošty. Zásielka bude považovaná za doručenú aj v prípade, ak si adresát odmietne\n\n\tzásielku prevziať alebo zásielku neprevezme v priebehu 10 pracovných dní po tom, ako bola uložená\n\n\tna poštovom úrade.\n\n\t26. V čl. VII. bod 2 RZ je uvedené, že RZ sa uzatvára na dobu neurčitú.\n\n\t27. V čl. VII. bod 9 RZ je uvedené, že zmluvné vzťahy medzi navrhovateľom a klientom, ktoré nie\n\n\tsú upravené v RZ a ZÚ, sa spravujú príslušnými ustanoveniami Občianskeho zákonníka, zákona o\n\n\tspotrebiteľských úveroch a iných úveroch a pôžičkách pre spotrebiteľov, zákona o ochrane spotrebiteľa\n\n\tpri finančných službách na diaľku.\n\n\t28. V čl. VII. bod 10 RZ je uvedené, že RZ sa vyhotovuje v 2 rovnopisoch majúcich povahu originálu, z\n\n\tktorých po jednom vyhotovení obdrží každá zmluvná strana alebo sa zachytáva na inom trvalom médiu\n\n\ta doručuje elektronickou poštou.\n\n\t29. Listina predložená navrhovateľom je podpísaná nečitateľným podpisom za navrhovateľa a u odporcu\n\n\tsú uvedené údaje o akceptácii dňa 18.10.2013 prostredníctvom prístupu na IP adrese: 195.210.28.142\n\n\ta ďalšími údajmi o elektronickej komunikácii.\n\n\t30. Z obsahu listiny označenej ako „Zmluva o poskytnutí spotrebiteľského úveru“ (ďalej len „ZÚ“)\n\n\tdatovanej dňa 9.12.2014 (na č. l. 6 spisu) vyplýva, že ako zmluvné strany sú uvedené navrhovateľ\n\n\tako veriteľ (s uvedením bankového spojenia: 2700334262/8330) a odporca ako spotrebiteľ s uvedením\n\n\tmena priezviska, rod. č., adresy trvalého bydliska, dátumu narodenia, č. mobilného telefónu, emailovej\n\n\tadresy a č. bankového účtu: 2559885654/0200.\n\n\t31. Ďalej sa v zmluve udáva, že navrhovateľ sa na základe RZ a ZÚ zaväzuje poskytnúť odporcovi\n\n\tkrátkodobý, bezúčelový, bezúročný úver vo výške 300,- eur s jednorazovým čerpaním, bezhotovostným\n\n\tprevodom z účtu v banke navrhovateľa na bankový účet odporcu v deň uzatvorenia zmluvy, najneskôr\n\n\tv nasledujúci pracovný deň po uzatvorení zmluvy a odporca sa zaväzuje vrátiť navrhovateľovi úver\n\n\ts príslušenstvom v celkovej výške 390,90 eur bezhotovostne na bankový účet navrhovateľa. Zmluva\n\n\tsa uzatvára na dobu určitú so splatnosťou úveru s príslušenstvom dňa 9.1.2015. Celkové náklady na\n\n\tzáklade údajov platných v čase uzatvorenia zmluvy predstavujú RPMN vo výške 2156,20 %. Celkové\n\n\tnáklady odporcu podľa ust. § 2 písm. g) zákona č. 129/2010 Z. z. sú tvorené poplatkom za poskytnutie\n\n\túveru vyjadreným pevnou sumou 90,90 eur. Celková čiastka podľa ust. § 2 písm. h) zákona č.\n\n\t 129/2010 Z. z., ktorú je odporca povinný zaplatiť navrhovateľovi, je tvorená súčtom poskytnutého úveru\n\n\ta celkových nákladov (príslušenstva), pričom v čase uzatvorenia zmluvy a pri predpoklade riadneho a\n\n\tvčasného splatenia záväzku odporcu, predstavuje sumu 390,90 eur. V súlade s vyhláškou MF SR č.\n\n\t289/2010 je ohlásená priemerná hodnota RPMN pre zmluvnú splatnosť od 3 do 6 mesiacov k 31.03.2013\n\n\tvo výške 391 %. Náležitosti zmluvy podľa ust. § 9 ods. 2 písm. o, p, t, u, w a x zákona č. 129/2010 Z. z.\n\n\tsú obsiahnuté v RZ uzavretej medzi navrhovateľom a odporcom, ktorej neoddeliteľnou súčasťou je táto\n\n\tZÚ. Skutočnosti, ktoré nie sú upravené v ZÚ, sa spravujú príslušnými ustanoveniami RZ, Občianskeho\n\n\tzákonníka, zákona o spotrebiteľských úveroch a iných úveroch a pôžičkách pre spotrebiteľov, zákona o\n\n\tochrane spotrebiteľa pri finančných službách na diaľku. Napokon je ZÚ uvedené, že sa vyhotovuje v 2\n\n\trovnopisoch majúcich povahu originálu, z ktorých po jednom vyhotovení obdrží každá zmluvná strana\n\n\talebo sa zachytáva na inom trvalom médiu a doručuje elektronickou poštou.\n\n\t32. Listina predložená navrhovateľom je podpísaná nečitateľným podpisom za navrhovateľa a u odporcu\n\n\tsú uvedené údaje o akceptácii dňa 21.10.2013 prostredníctvom prístupu na IP adrese: 31.130.162.11\n\n\ta ďalšími údajmi o elektronickej komunikácii.\n\n\t33. Z výpisu z bankového účtu navrhovateľa č. 2700334262/8330 zo dňa 9.12.2014 (na č. l. 7 spisu)\n\n\tvyplýva, že na tomto účte dňa 9.12.2014 došlo ku debetnému (rozumej odpísaniu sumy) obratu vo výške\n\n\t300,- eur, a to bezhotovostným prevodom na protiúčet č. 2559885654/0200.\n\n\t34. Podľa ust. § 1 ods. 1 zákona č. 129/2010 Z. z. o spotrebiteľských úveroch a o iných úveroch a\n\n\tpôžičkách pre spotrebiteľov a o zmene a doplnení niektorých zákonov v znení účinnom od 11.06.2010\n\n\tdo 31.03.2015, tento zákon upravuje práva a povinnosti súvisiace s poskytovaním spotrebiteľského\n\n\túveru na základe zmluvy o spotrebiteľskom úvere, podmienky poskytovania spotrebiteľského úveru,\n\n\tnáležitosti zmluvy o spotrebiteľskom úvere, spôsob výpočtu celkových nákladov spotrebiteľa spojených\n\n\ts poskytovaním spotrebiteľského úveru a ďalšie opatrenia na ochranu spotrebiteľa.\n\n\t35. Podľa ust. § 1 ods. 3 písm. l) zákona č. 129/2010 Z. z. v znení zákona č. 394/2011 Z. z. účinnom\n\n\tod 01.12.2011, spotrebiteľským úverom nie je úver, ktorý sa musí splatiť v lehote nepresahujúcej tri\n\n\tmesiace.\n\n\n\n\t36. Podľa ust. § 2 písm. a) zákona č. 129/2010 Z. z. v znení zákona č. 394/2011 Z. z. účinnom\n\n\tod 01.12.2011, na účely tohto zákona sa rozumie spotrebiteľom fyzická osoba, ktorá nekoná v\n\n\trámci predmetu svojho podnikania alebo povolania [5a) napríklad zákon Slovenskej národnej rady č.\n\n\t 138/1992 Zb. o autorizovaných architektoch a autorizovaných stavebných inžinieroch v znení neskorších\n\n\tpredpisov, zákon č. 586/2003 Z. z. o advokácii a o zmene a doplnení zákona č. 455/1991 Zb.\n\n\to živnostenskom podnikaní (živnostenský zákon) v znení neskorších predpisov v znení neskorších\n\n\tpredpisov].\n\n\n\n\t37. Podľa ust. § 2 písm. c) zákona č. 129/2010 Z. z. v znení zákona č. 352/2012 Z. z. účinnom\n\n\tod 01.01.2013 do 31.03.2015, na účely tohto zákona sa rozumie iným veriteľom fyzická osoba alebo\n\n\tprávnická osoba, ktorá v rámci svojho podnikania ponúka alebo poskytuje úvery alebo pôžičky, ktoré\n\n\tspĺňajú aspoň jednu z podmienok uvedených v § 1 ods. 3 písm. c), f) a l), pričom tieto úvery alebo\n\n\tpôžičky nespĺňajú žiadnu z podmienok uvedených v § 1 ods. 3 písm. a), b), d), e), g) až k) a m) až r); za\n\n\tiného veriteľa sa nepovažuje banka, pobočka zahraničnej banky a finančná inštitúcia podľa osobitného\n\n\tpredpisu, [6) § 2 ods. 1, 5 a 8 a § 6 ods. 17 zákona č. 483/2001 Z. z. v znení neskorších predpisov] ktorá\n\n\tmá povolenie na činnosť udelené Národnou bankou Slovenska.\n\n\t38. Podľa ust. § 9 ods. 1 zákona č. 129/2010 Z. z. v znení účinnom od 11.06.2010, zmluva o\n\n\tspotrebiteľskom úvere musí mať písomnú formu. Každá zmluvná strana dostane najmenej jedno jej\n\n\tvyhotovenie v listinnej podobe alebo na inom trvanlivom médiu, ktoré je dostupné spotrebiteľovi.\n\n\t39. Podľa ust. § 9 ods. 2 zákona č. 129/2010 Z. z. v znení zákona č. 394/2011 Z. z. účinnom od\n\n\t01.12.2011 do 31.03.2015, zmluva o spotrebiteľskom úvere okrem všeobecných náležitostí podľa\n\n\tObčianskeho zákonníka [18) § 52 až 60 Občianskeho zákonníka v znení neskorších predpisov] musí\n\n\tobsahovať tieto náležitosti: a) druh spotrebiteľského úveru, b) obchodné meno, sídlo a identifikačné\n\n\tčíslo veriteľa, ak ide o právnickú osobu, alebo meno, priezvisko, miesto podnikania alebo adresu\n\n\ttrvalého pobytu a identifikačné číslo veriteľa, ak ide o fyzickú osobu; ak je zmluvnou stranou aj\n\n\tfinančný agent, zmluva o spotrebiteľskom úvere obsahuje aj údaje o ňom v rozsahu údajov ako u\n\n\tveriteľa, podľa toho, či ide o finančného agenta právnickú osobu alebo fyzickú osobu, c) adresu\n\n\tpredávajúceho, na ktorej môže spotrebiteľ uplatniť reklamáciu alebo sťažnosť, d) meno, priezvisko\n\n\ta adresu trvalého pobytu spotrebiteľa, e) identifikáciu osoby, ktorej vlastnícke právo k tovaru alebo\n\n\tslužbe neprechádza na spotrebiteľa okamihom odovzdania a prevzatia tovaru alebo služby, a podmienky\n\n\tnadobudnutia vlastníckeho práva k tomuto tovaru alebo službe spotrebiteľom, f) dobu trvania zmluvy\n\n\to spotrebiteľskom úvere a termín konečnej splatnosti spotrebiteľského úveru, g) celkovú výšku a\n\n\tkonkrétnu menu spotrebiteľského úveru a podmienky upravujúce jeho čerpanie, h) opis tovaru alebo\n\n\tslužby, na ktoré sa zmluva o spotrebiteľskom úvere vzťahuje, a cenu tovaru alebo služby, ak ide\n\n\to spotrebiteľský úver vo forme odloženej platby za tovar alebo poskytnutú službu alebo ak ide o\n\n\tzmluvu o viazanom spotrebiteľskom úvere, i) úrokovú sadzbu spotrebiteľského úveru, podmienky,\n\n\tktoré upravujú jej uplatňovanie, index alebo referenčnú úrokovú sadzbu, na ktorý je výška úrokovej\n\n\tsadzby spotrebiteľského úveru naviazaná, ako aj časové obdobia, v ktorých dochádza k zmene výšky\n\n\túrokovej sadzby spotrebiteľského úveru, podmienky a spôsob vykonania tejto zmeny; ak sa za rôznych\n\n\tpodmienok uplatňujú rôzne úrokové sadzby spotrebiteľského úveru, uvádzajú sa tieto informácie\n\n\to všetkých uplatniteľných úrokových sadzbách spotrebiteľského úveru, j) ročnú percentuálnu mieru\n\n\tnákladov a celkovú čiastku, ktorú musí spotrebiteľ zaplatiť, vypočítané na základe údajov platných v\n\n\tčase uzatvorenia zmluvy o spotrebiteľskom úvere; uvedú sa všetky predpoklady použité na výpočet tejto\n\n\tročnej percentuálnej miery nákladov, k) výšku, počet a termíny splátok istiny, úrokov a iných poplatkov,\n\n\tprípadné poradie, v ktorom sa budú splátky priraďovať k jednotlivým nesplateným zostatkom s rôznymi\n\n\túrokovými sadzbami spotrebiteľského úveru na účely jeho splatenia, l) právo spotrebiteľa vyžiadať si\n\n\tvýpis z účtu vo forme amortizačnej tabuľky podľa odseku 5, ak sa amortizuje istina na základe zmluvy\n\n\to spotrebiteľskom úvere na dobu určitú, a to bezplatne a kedykoľvek počas celej doby trvania zmluvy\n\n\to spotrebiteľskom úvere, m) súhrnný prehľad, ktorý obsahuje lehoty a podmienky splácania úrokov a\n\n\tsúvisiacich pravidelných a nepravidelných poplatkov, ak sa poplatky a úroky majú platiť bez amortizácie\n\n\tistiny, n) prípadne poplatky za vedenie jedného alebo viacerých účtov, na ktorých sa zaznamenávajú\n\n\tplatobné transakcie a čerpania, ak je otvorenie účtu povinné, spoločne s poplatkami za používanie\n\n\tplatobných prostriedkov na platobné transakcie a čerpania a inými poplatkami vyplývajúcimi zo zmluvy\n\n\to spotrebiteľskom úvere a podmienkami, za akých sa tieto poplatky môžu zmeniť, o) úrokovú sadzbu,\n\n\tktorá sa použije v prípade omeškania spotrebiteľa s platením splátok, a spôsob jej úpravy a prípadné\n\n\tpoplatky pri neplnení zmluvy o spotrebiteľskom úvere, p) upozornenie týkajúce sa následkov nesplácania\n\n\tspotrebiteľského úveru, q) veriteľom vyžadované ručenie alebo poistenie, r) výšku poplatkov hradených\n\n\tspotrebiteľom za úkony notára, ak sú veriteľovi známe, s) informácie o právach podľa § 15 a podmienky\n\n\tich uplatnenia, t) právo na splatenie spotrebiteľského úveru pred lehotou splatnosti, postup pri takom\n\n\tsplatení spotrebiteľského úveru a spôsob určenia výšky poplatku za splatenie spotrebiteľského úveru\n\n\tpred lehotou splatnosti podľa § 16, u) spôsob zániku záväzku zo zmluvy o spotrebiteľskom úvere,\n\n\tv) informáciu o možnosti mimosúdneho riešenia sporov zo zmluvy o spotrebiteľskom úvere, w) právo\n\n\tna odstúpenie od zmluvy o spotrebiteľskom úvere, lehotu, počas ktorej možno toto právo uplatniť, a\n\n\tďalšie podmienky jeho vykonania vrátane informácie o povinnosti spotrebiteľa zaplatiť čerpanú istinu\n\n\ta príslušný úrok podľa § 13 ods. 3, ako aj o výške úroku za deň alebo o spôsobe jej výpočtu, x)\n\n\tnázov a adresu príslušného kontrolného orgánu podľa § 23, y) priemernú hodnotu ročnej percentuálnej\n\n\tmiery nákladov na príslušný spotrebiteľský úver platnú k dňu podpisu zmluvy o spotrebiteľskom úvere,\n\n\tzverejnenú podľa § 21 ods. 2 za príslušný kalendárny štvrťrok; platnou priemernou hodnotou ročnej\n\n\tpercentuálnej miery nákladov na príslušný spotrebiteľský úver pri zmluvách o spotrebiteľskom úvere\n\n\tuzatvorených do 15 kalendárnych dní po zverejnení priemernej hodnoty ročnej percentuálnej miery\n\n\tnákladov za príslušný kalendárny štvrťrok je priemerná hodnota ročnej percentuálnej miery nákladov na\n\n\tpríslušný spotrebiteľský úver za predchádzajúci kalendárny štvrťrok.\n\n\t40. Podľa ust. § 11 ods. 1 písm. b) zákona č. 129/2010 Z. z. v znení zákona č. 352/2012 Z. z. účinnom od\n\n\t01.01.2013 do 31.03.2015, poskytnutý spotrebiteľský úver sa považuje za bezúročný a bez poplatkov,\n\n\tak zmluva o spotrebiteľskom úvere neobsahuje náležitosti podľa § 9 ods. 2 písm. a) až k), r) a y).\n\n\t41. Podľa ust. § 24 ods. 1 zákona č. 129/2010 Z. z. v znení zákona č. 132/2013 Z. z. účinnom\n\n\tod 11.06.2013 do 31.05.2014, na iných veriteľov a na zmluvy o úvere alebo pôžičke, ktoré nie sú\n\n\tspotrebiteľským úverom a ktoré sú poskytované inými veriteľmi spotrebiteľom, sa vzťahujú ustanovenia\n\n\t§ 2, 3 a 4, § 6 až 8, § 9 ods. 1, 2, 9 a 10, § 11, 12, 14, 16, 17, 19, 23 a 25 a tohto paragrafu.\n\n\t42. Podľa ust. § 37 ods. 1 zákona č. 40/1964 Zb. Občiansky zákonník (ďalej len „OZ“) v znení zákona\n\n\tč. 509/1991 Z. z. účinnom od 01.01.1992, právny úkon sa musí urobiť slobodne a vážne, určite a\n\n\tzrozumiteľne; inak je neplatný.\n\n\t43. Podľa ust. § 39 OZ v znení zákona č. 509/1991 Z. z. účinnom od 01.01.1992, neplatný je právny\n\n\túkon, ktorý svojím obsahom alebo účelom odporuje zákonu alebo ho obchádza alebo sa prieči dobrým\n\n\tmravom.\n\n\n\n\t44. Podľa ust. § 40 ods. 4 OZ v znení zákona č. 215/2002 Z. z. účinnom od 01.05.2002, písomná forma\n\n\tje zachovaná, ak je právny úkon urobený telegraficky, ďalekopisom alebo elektronickými prostriedkami,\n\n\tktoré umožňujú zachytenie obsahu právneho úkonu a určenie osoby, ktorá právny úkon urobila. Písomná\n\n\tforma je zachovaná vždy, ak právny úkon urobený elektronickými prostriedkami je podpísaný zaručeným\n\n\telektronickým podpisom.\n\n\t45. Podľa ust. § 41 OZ, ak sa dôvod neplatnosti vzťahuje len na časť právneho úkonu, je neplatnou len\n\n\ttáto časť, pokiaľ z povahy právneho úkonu alebo z jeho obsahu alebo z okolností, za ktorých k nemu\n\n\tdošlo, nevyplýva, že túto časť nemožno oddeliť od ostatného obsahu.\n\n\t46. Podľa ust. § 121 ods. 3 OZ, príslušenstvom pohľadávky sú úroky, úroky z omeškania, poplatok z\n\n\tomeškania a náklady spojené s jej uplatnením.\n\n\t47. Podľa ust. § 517 ods. 1 OZ v znení zákona č. 509/1991 Zb. účinnom od 01.01.1992, dlžník, ktorý svoj\n\n\tdlh riadne a včas nesplní, je v omeškaní. Ak ho nesplní ani v dodatočnej primeranej lehote poskytnutej\n\n\tmu veriteľom, má veriteľ právo od zmluvy odstúpiť; ak ide o deliteľné plnenie, môže sa odstúpenie\n\n\tveriteľa za týchto podmienok týkať aj len jednotlivých plnení.\n\n\t48. Podľa ust. § 517 ods. 2 OZ v znení zákona č. 509/1991 Zb. účinnom od 01.01.1992, ak ide o\n\n\tomeškanie s plnením peňažného dlhu, má veriteľ právo požadovať od dlžníka popri plnení úroky z\n\n\tomeškania, ak nie je podľa tohto zákona povinný platiť poplatok z omeškania; výšku úrokov z omeškania\n\n\ta poplatku z omeškania ustanovuje vykonávací predpis.\n\n\t49. Podľa ust. § 559 ods. 1 OZ v znení zákona č. 509/1991 Zb. účinnom od 01.01.1992, splnením dlh\n\n\tzanikne.\n\n\n\n\t50. Podľa ust. § 657 OZ v znení zákona č. 509/1991 Zb. účinnom od 01.01.1992, zmluvou o pôžičke\n\n\tprenecháva veriteľ dlžníkovi veci určené podľa druhu, najmä peniaze, a dlžník sa zaväzuje vrátiť po\n\n\tuplynutí dohodnutej doby veci rovnakého druhu.\n\n\t51. Podľa ust. § 658 ods. 1 OZ v znení zákona č. 509/1991 Zb. účinnom od 01.01.1992, pri peňažnej\n\n\tpôžičke možno dohodnúť úroky.\n\n\t52. Podľa ust. § 3 nariadenia Vlády SR č. 87/1995 Z. z., ktorým sa vykonávajú niektoré ustanovenia\n\n\tObčianskeho zákonníka v znení nariadenia Vlády SR č. 20/2013 Z. z. účinnom od 01.02.2013, výška\n\n\túrokov z omeškania je o päť percentuálnych bodov vyššia ako základná úroková sadzba Európskej\n\n\tcentrálnej banky [2) (§ 17 ods. 1 zákona č. 659/2007 Z. z. o zavedení meny euro v Slovenskej republike\n\n\ta o zmene a doplnení niektorých zákonov v znení neskorších predpisov] platná k prvému dňu omeškania\n\n\ts plnením peňažného dlhu.\n\n\t53. Z hľadiska právneho posúdenia veci sa súd zaoberal otázkou povahy právneho vzťahu vzniknutého\n\n\tmedzi účastníkmi konania.\n\n\t54. Zmluva o pôžičke podľa ust. § 657 OZ má povahu reálneho kontraktu, teda vznik pôžičky predpokladá\n\n\tnielen dohodu strán, ale aj skutočné odovzdanie predmetu pôžičky (pri peniazoch i bezhotovostným\n\n\tprevodom) dlžníkovi. Pojmovými znakmi zmluvy o pôžičke sú: a) prenechanie veci na voľné nakladanie,\n\n\tteda aj spotrebovanie, b) druhovo určený predmet pôžičky, c) dočasnosť právneho vzťahu, d) povinnosť\n\n\tdlžníka vrátiť veci rovnakého druhu a e) obvykle aj doba splatnosti jej vrátenia. Ak však doba vrátenia\n\n\tpôžičky (splatnosť) nie je dohodnutá, dlžník je povinný splniť dlh prvého dňa po tom, čo ho veriteľ o\n\n\tplnenie požiadal (§ 563 Občianskeho zákonníka).\n\n\t55. Vzhľadom ku vyššie uvedenému opisu rozhodujúcich skutočností navrhovateľom v podanom návrhu,\n\n\tako aj vzhľadom k vyššie uvedeným skutkovým okolnostiam vyplývajúcich z vykonaného dokazovania\n\n\ta napokon s poukazom na skutočnosť, že odporca sa k návrhu a jeho prílohám, hoc mu boli riadne\n\n\tdoručené, v súdom určenej lehote nevyjadril, súd dospel k záveru, že medzi účastníkmi konania vznikol\n\n\tzmluvný vzťah na základe vyššie uvedenej ZU zo dňa 9.12.2014 ako zmluvy o pôžičke podľa ust. 657\n\n\tOZ, ktorá zároveň bola uzavretá v súlade s cit. ust. § 40 ods. 4 OZ v písomnej forme.\n\n\t56. V danom prípade, aj keď nešlo o spotrebiteľský úver v zmysle jeho negatívneho vymedzenia podľa\n\n\tcit ust. § 1 ods. 2 písm. l) zákona č. 129/2010 Z. z., je nepochybné, že navrhovateľ v tomto vzťahu\n\n\tvystupoval ako iný veriteľ ponúkajúci alebo poskytujúci pôžičku v rámci svojej podnikateľskej činnosti\n\n\t[cit. § 24 ods. 1 v spojení s cit. ust. § 2 písm. c) zákona č. 129/2010 Z. z., čo vyplýva aj z obsahu čl. I bod\n\n\t1 RZ a odporca v tomto vzťahu vystupoval ako fyzická osoba, ktorá nekoná v rámci predmetu svojho\n\n\tpodnikania alebo povolania [cit. § 24 ods. 1 v spojení s cit. ust. § 2 písm. a) zákona č. 129/2010 Z. z.]\n\n\tV obmedzenom rozsahu sa tak v zmysle vyššie cit. ust. § 24 ods. 1 zákona č. 129/2010 Z. z. vzťahujú\n\n\tna právny vzťah medzi účastníkmi založený vyššie uvedenou ZU datovanou dňa 28.11.2013 ust. § 2, §\n\n\t3 a § 4, § 6 až § 8, § 9 ods. 1, 2, 9 a 10, § 11, § 12, § 14, § 16, § 17, § 19, § 23, § 24 a § 25 zákona\n\n\tč. 129/2010 Z. z.\n\n\t57. Na základe uvedenej ZU zo dňa 9.12.2014 tak, ako bolo preukázané, navrhovateľ poskytol dňa\n\n\t9.12.2014 odporcovi peňažnú sumu 300,- eur s tým, že odporca sa zaviazal túto sumu zvýšenú o\n\n\tpoplatok za poskytnutie úveru vo výške 390,90 eur vrátiť do 9.1.2015.\n\n\t58. Podľa cit. ust. § 658 ods. 1 OZ sú úroky odplatou za poskytnutie pôžičky. Obvykle sa úroky určujú\n\n\turčitým percentom za stanovenú dobu. Výška úrokov je predmetom zmluvnej voľnosti medzi účastníkmi,\n\n\tto však neznamená, že by bolo možné dohodnúť úroky v akejkoľvek výške. Dohoda o úrokoch musí\n\n\tbyť v súlade s ustanovením § 39 Občianskeho zákonníka, teda nesmie sa priečiť dobrým mravom.\n\n\tZávisí od rozhodnutia súdu, aby v konkrétnom prípade ustálil, či výška dohodnutých úrokov je alebo\n\n\tnie je v súlade s dobrými mravmi. (nález Ústavného súdu SR spis. zn. PL. 10/2005 zo dňa 28.02.1995)\n\n\tDobré mravy možno stotožniť so všeobecne spoločensky uznávanými zásadami konania v právnom\n\n\tstyku (poctivosť, nezneužívame výkonu práv, nešikanózny spôsob výkonu práva, rešpektovanie rovnosti\n\n\túčastníkov občianskoprávnych vzťahov). Za právny úkon priečiaci sa dobrým mravom treba považovať\n\n\túkon, ktorý je všeobecne neakceptovateľný z hľadiska v spoločnosti prevládajúcich mravných zásad a\n\n\tprincípov vzájomných vzťahov medzi ľuďmi. Súlad právneho úkonu s dobrými mravmi treba posudzovať\n\n\tvždy komplexne so zreteľom na konkrétnu situáciu na oboch stranách sporu (nielen osoby vykonávajúcej\n\n\turčité právo, ale aj osoby týmto úkonom dotknutej), s prihliadnutím na všetky rozhodujúce okolnosti a\n\n\tnezávisle od vedomia a vôle (zavinenia) toho, kto právo alebo povinnosť vykonáva. Ust. § 3 ods. 1 OZ\n\n\tnemá vlastnú priamu normotvornú platnosť, upravuje iba spôsob aplikácie a interpretácie ustanovení,\n\n\tktoré priamo upravujú právne vzťahy, a to na základe všeobecných pravidiel morálnych, elementárnej\n\n\tslušnosti a tolerancie a morálneho charakteru konajúcich. Pokiaľ ide o primeranosť výšky úrokov z\n\n\tpôžičky - problematika dobrých mravov (na historickom národnom, ale aj európskom pozadí) úzko\n\n\tsúvisí s doktrínou o neprípustnom, resp, neprimeranom znevýhodnení založenom právnym úkonom, tak\n\n\ttypickou práve v prípade tradičnej „úžery“. Táto doktrína nadobudla v modernom práve váhu a význam a\n\n\tslúži určitým obmedzujúcim spôsobom k naplneniu zásady zmluvnej spravodlivosti. Neprimerane vysoký\n\n\túrok je tak nepochybne v rozpore s dobrými mravmi. Pri posúdení primeranosti dojednanej výšky úroku\n\n\ttreba prihliadnuť na celkové okolnosti úkonu, jeho pohnútky a účel, ktorý sledoval. Predovšetkým však\n\n\ttreba porovnať dojednaný úrok s úrokovou mierou obvyklou z praxe peňažných ústavov. (k tomu napr.\n\n\trozsudok Najvyššieho súdu SR spis. zn. 1Cdo 57/2005)\n\n\t59. Súd sa tak zaoberal v ďalšom povahou poplatku za poskytnutie úveru dohodnutého v predmetnej\n\n\tZU zo dňa 9.12.2014. Súd aj s poukazom na znenie cit. ust. čl. IV. bod 1 RZ dospel k záveru, že v\n\n\tdanom prípade z hľadiska ekonomickej kauzy nejde o poplatok, ktorý by mal pokrývať akési bližšie\n\n\tnekonkretizované náklady navrhovateľa na spracovanie a poskytnutie pôžičky, ale v prvom rade ide o\n\n\todplatu za poskytnutie pôžičky. Tomu nasvedčuje aj znenie cit. ust. čl. IV. bod 1 RZ, kde sa výslovne\n\n\tudáva, že klient sa zaväzuje zaplatiť veriteľovi poplatok spojený so spracovaním a poskytnutím úveru\n\n\t(poplatok za poskytnutie úveru“), ktorého výška je určená individuálne v závislosti od výšky úveru a\n\n\tdoby splatnosti úveru. Uvedenému tiež nasvedčuje aj dojednaná splatnosť tohto poplatku za poskytnutie\n\n\túveru podľa čl. V. bod 4 RZ, podľa ktorého mal byť poplatok za poskytnutie úveru splatný dňom splatnosti\n\n\túveru (pôžičky) spolu s úverom (pôžičkou). Ak by totiž malo ísť o poplatok spojený s prípadnými\n\n\tadministratívnymi nákladmi navrhovateľa spojenými s poskytnutím pôžičky, logicky by mal byť tento\n\n\tpoplatok splatný v deň poskytnutia pôžičky a nie až v deň jej splatnosti. Určujúcimi kritériami pre výšku\n\n\tpoplatku za poskytnutie úveru tak v danom prípade nebola výška bližšie neurčených nákladov spojených\n\n\tso spracovaním a poskytnutím pôžičky. Uvedené súčasne v spojení s tým, že vzťahy medzi účastníkmi\n\n\tkonania boli či už založené, alebo následne menené, bez ich súčasnej prítomnosti prostredníctvom\n\n\telektronických prostriedkov, viedlo súd k záveru, že navrhovateľ vytvorením poplatku za poskytnutie\n\n\túveru sledoval jednak cieľ, že poskytnutú pôžičku poskytoval na oko bezodplatne, t. j. na oko bez\n\n\tdosiahnutia svojho zisku (čo je však v absolútnom logickom rozpore s definíciou podnikania podľa ust.\n\n\t § 2 ods. 1 zákona č. 513/1991 Zb. Obchodný zákonník, podľa ktorého podnikaním sa rozumie sústavná\n\n\tčinnosť vykonávaná samostatne podnikateľom vo vlastnom mene a na vlastnú zodpovednosť za účelom\n\n\tdosiahnutia zisku) a súčasne tým zastieral skutočnú výšku odplaty za poskytnutie pôžičky. V danom\n\n\tprípade tak odplata vo výške 90,90 eur za poskytnutie pôžičky dojednaná účastníkmi predstavovala\n\n\t30,30 % z požičanej sumy 300,- eur (90,90 eur / 300,- eur x 100 % = 30,30 %). Pritom navrhovateľ\n\n\tprenechal odporcovi sumu 300,- eur na obdobie 31 dní. V ročnom percentuálnom vyjadrení tak odplata\n\n\tza poskytnutie pôžičky bola vo výške 356,76 % (30,30 % / 31 dní obdobia poskytnutia pôžičky x\n\n\t365 dní v roku = 356,76 % ročne). Takto určenú výšku odplaty súd vníma ako dojednanú medzi\n\n\túčastníkmi bez najmenších pochybností v rozpore s dobrými mravmi. Súd zároveň vychádzal z toho, že\n\n\tdosahovanie zisku v percentuálnom vyjadrení 30,30 % z celkovej sumy finančnej investície za obdobie\n\n\t31 kalendárnych dní nemôže byť v súlade s chápaním slušného a poctivého podnikania. Navrhovateľ\n\n\tbol tak schopný za daných zmluvných podmienok opakovanej finančnej investícii stále tej istej peňažnej\n\n\tsumy 300,- eur každých 31 dní v priebehu jedného roka (t. j. v prípade opakovaného poskytovania\n\n\tspotrebiteľského úveru na 31-dňové po sebe nasledujúce obdobia vo výške 300,- eur so splatnosťou\n\n\t31 dní zakaždým po vrátení tejto sumy iným, príp. tým istým spotrebiteľom) dosahovať pri danej sume\n\n\tinvestície 300,- eur ročne zisk v celkovej výške 1.070,27 eur (90,90 eur / 31 dní obdobia poskytnutia\n\n\tpôžičky x 365 dní v roku = 1.070,27 eur), t. j. vo výške 356,76 % sumy investície (1.070,27 eur / 300 eur x\n\n\t100 % = 356,76 %). Z uvedených dôvodov súd považoval zmluvné dojednanie o poplatku za poskytnutie\n\n\túveru v ZU zo dňa 9.12.2014 pre rozpor s dobrými mravmi podľa cit. ust. § 39 OZ za (absolútne) neplatné.\n\n\tKonštatovaná neplatnosť tohto dojednania však v zmysle ust. § 41 OZ nespôsobuje neplatnosť zvyšnej\n\n\tčasti ZU zo dňa 9.12.2014.\n\n\t60. Pokiaľ tak ide o návrh v časti o zaplatenie poplatku za poskytnutie úveru vo výške 90,90 eur aj spolu\n\n\ts príslušnými úrokmi z omeškania vo výške 5,05 % ročne zo sumy poplatku za poskytnutie úveru od\n\n\t10.1.2015 do zaplatenia, súd návrh v tejto časti s poukazom na vyššie uvedenú neplatnosť dojednania\n\n\túčastníkov o tomto poplatku za poskytnutie úveru zamietol.\n\n\t61. Súd tak vychádzal z toho, že odporcovi na základe RZ v spojení s ZU vznikol záväzok vrátiť\n\n\tnavrhovateľovi len peňažnú sumu 300,- eur, ktorú mu prenechal navrhovateľ podľa ZU zo dňa 9.12.2014,\n\n\tdo 9.1.2015. Keďže v konaní nevyšiel do rozhodnutia súdu o návrhu navrhovateľa najavo opak\n\n\tskutkového tvrdenia navrhovateľa, že odporca mu doposiaľ nevrátil poskytnutú peňažnú sumu 300,- eur,\n\n\tsúd návrhu v časti o zaplatenie sumy 300,- eur ako dôvodnému vyhovel.\n\n\t62. Čo sa tak týka uplatneného nároku na zaplatenie úrokov z omeškania, súd mal, ako už bolo vyššie\n\n\tuvedené za to, že odporca bol povinný svoj peňažný záväzok vo výške 300,- eur uhradiť navrhovateľovi\n\n\tdo 9.1.2015. V lehote splatnosti odporca navrhovateľovi tento svoj záväzok neuhradil. Odporca sa tak\n\n\tdostal dňom nasledujúcim 10.1.2015 do omeškania s úhradou svojho peňažného záväzku, pričom je aj\n\n\tnaďalej ku dňu rozhodnutia súdu s jeho plnením v omeškaní. Navrhovateľovi tak vzniklo podľa ust. § 517\n\n\tods. 2 OZ právo požadovať od odporcu úroky z omeškania vo výške podľa cit. ust. § 3 nariadenia Vlády\n\n\tSR č. 87/1995 Z. z., t. j. vo výške 5,05 % ročne (ku prvému dňu omeškania odporcu, t. j. ku dňu 10.1.2015\n\n\tbola základná úroková sadzba ECB vo výške 0,05 %, o čom má súd vedomosť zo svojej činnosti, §\n\n\t121 O.s.p.) zo sumy 300,- eur od 10.1.2015 do zaplatenia. S poukazom na uvedené dôvody súd návrhu\n\n\tv časti o zaplatenie úrokov z omeškania vo výške 5,05 % ročne zo sumy 300,- eur od 10.1.2015 do\n\n\tzaplatenia vyhovel a odporcu zaviazal na toto plnenie.\n\n\t63. Podľa ust. § 142 ods. 2 O.s.p., ak mal účastník vo veci úspech len čiastočný, súd náhradu trov\n\n\tpomerne rozdelí, prípadne vysloví, že žiadny z účastníkov nemá na náhradu trov právo.\n\n\t64. Podľa ust. § 151 ods. 1 O.s.p., o povinnosti nahradiť trovy konania rozhoduje súd na návrh spravidla\n\n\tv rozhodnutí, ktorým sa konanie končí. Účastník, ktorému sa prisudzuje náhrada trov konania, je povinný\n\n\ttrovy konania vyčísliť najneskôr do troch pracovných dní od vyhlásenia tohto rozhodnutia.\n\n\t65. Súd pri rozhodnutí o trovách konania vychádzal z ust. § 142 ods. 2 O.s.p. a z toho, že čistý úspech\n\n\tnavrhovateľa v konaní bol v rozsahu 76,75 % [úspech navrhovateľa 300,- eur s prísl. / 390,90 eur s\n\n\tprísl.= 0,7675 = 76,75 %; úspech odporcu: 100 % - 76,75 % = 23,25 %; čistý úspech navrhovateľa 76,75\n\n\t% - 23,25 % = 53,50 %). Súd mu tak podľa ust. § 142 ods. 2 O.s.p. priznal právo na náhradu trov konania\n\n\tv pomere k jeho čistému úspechu v konaní, a to sumy 12,31 eur titulom náhrady časti zaplateného\n\n\tsúdneho poplatku za podanie návrhu (23,- eur x 53,50 % = 12,31 eur), a to s poukazom na ust. § 149\n\n\tods. 1 O.s.p. k rukám jeho právneho zástupcu. Pokiaľ sa týka trov právneho zastúpenia súd náhradu\n\n\ttýchto navrhovateľovi nepriznal v žiadnom rozsahu, a to z nasledovných dôvodov:\n\n\t66. Súd poukazuje na to, že zo svojej činnosti má vedomosť (§ 121 O.s.p.), že navrhovateľ sa\n\n\tv množstve návrhov na začatie konania podaných za posledné obdobie na Okresnom súde Žilina\n\n\tdomáha svojich nárokov vyplývajúcich zo skutkovo a právne zásadne totožného základu, pričom ide o\n\n\tnávrhy na začatie konania formulárového charakteru, v ktorých sa dopĺňajú len jednotlivé individuálne\n\n\túdaje tej, ktorej veci (napr. len v jednom súdnom oddelení 6C ide o konania vedené pod spis. zn.\n\n\t6C/401/2014, 6C/9/2015, 6C/23/2015, 6C/36/2015, 6C/37/2015, 6C/57/2015, 6C/84/2015, 6C/85/2015,\n\n\t6C/136/2015, 6C/186/2015). V zmysle uznesenia Najvyššieho súdu SR spis. zn. 6 M Cdo 9/2013\n\n\tzo dňa 20.06.2014 trovy konania vzniknuté zastupovaním advokátom v tzv. hromadných (skutkovo a\n\n\tprávne takmer totožných) veciach, kde sa obsah jednotlivých podaní, vyhotovených advokátom, mení\n\n\tlen o aktualizáciu a individualizáciu tej - ktorej veci, nemožno považovať za trovy nevyhnutne (účelne)\n\n\tvynaložené na riadne uplatnenie alebo bránenie práva na súde. V danom prípade tak vzhľadom na\n\n\tkonštatovanú typovosť a formulárovosť návrhu na začatie konania trovy navrhovateľa vzniknuté jeho\n\n\tzastupovaním Mgr. Henrichom Schindlerom, advokátom súd nepovažoval za účelne vynaložené trovy\n\n\tna uplatnenie práva, ktorých náhradu má súd v zmysle ust. § 142 ods. 1 O.s.p. priznať úspešnému\n\n\túčastníkovi.\n\n\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie do 15 dní odo dňa jeho doručenia na Okresnom súde\n\n\tŽilina.\n\n\n\n\tPodľa ust. § 125 ods. 1 zákona č. 160/2015 Z. z. Civilný sporový poriadok (ďalej len „CSP“), odvolanie\n\n\tmožno urobiť písomne, a to v listinnej podobe alebo v elektronickej podobe.\n\n\tPodľa ust. § 125 ods. 2 CSP, odvolanie urobené v elektronickej podobe bez autorizácie podľa osobitného\n\n\tpredpisu treba dodatočne doručiť v listinnej podobe alebo v elektronickej podobe autorizované podľa\n\n\tosobitného predpisu; ak sa dodatočne nedoručí súdu do desiatich dní, na podanie sa neprihliada. Súd\n\n\tna dodatočné doručenie podania nevyzýva.\n\n\tPodľa ust. § 125 ods. 2 CSP, odvolanie urobené v listinnej podobe treba predložiť v potrebnom počte\n\n\trovnopisov s prílohami tak, aby sa jeden rovnopis s prílohami mohol založiť do súdneho spisu a aby\n\n\tkaždý ďalší subjekt dostal jeden rovnopis s prílohami. Ak sa nepredloží potrebný počet rovnopisov a\n\n\tpríloh, súd vyhotoví kópie podania na trovy toho, kto podanie urobil.\n\n\tPodľa ust. § 363 CSP, v odvolaní sa popri všeobecných náležitostiach podania (ktorému súdu je určené,\n\n\tkto ho robí, ktorej veci sa týka, čo sa ním sleduje, podpis a spisovej značky konania) uvedie, proti\n\n\tktorému rozhodnutiu smeruje, v akom rozsahu sa napáda, z akých dôvodov sa rozhodnutie považuje\n\n\tza nesprávne (odvolacie dôvody) a čoho sa odvolateľ domáha (odvolací návrh).\n\n\tPodľa ust. § 364 CSP, rozsah, v akom sa rozhodnutie napáda, môže odvolateľ rozšíriť len do uplynutia\n\n\tlehoty na podanie odvolania.\n\n\tPodľa ust. § 365 ods. 1 CSP, odvolanie možno odôvodniť len tým, že\n\n\ta) neboli splnené procesné podmienky, súd nesprávnym procesným postupom znemožnil strane,\n\n\taby uskutočňovala jej patriace procesné práva v takej miere, že došlo k porušeniu práva na spravodlivý\n\n\tproces,\n\n\n\n\tb) rozhodoval vylúčený sudca alebo nesprávne obsadený súd,\n\n\tc) konanie má inú vadu, ktorá mohla mať za následok nesprávne rozhodnutie vo veci,\n\n\td) súd prvej inštancie nevykonal navrhnuté dôkazy, potrebné na zistenie rozhodujúcich skutočností,\n\n\te) súd prvej inštancie dospel na základe vykonaných dôkazov k nesprávnym skutkovým zisteniam,\n\n\tf) zistený skutkový stav neobstojí, pretože sú prípustné ďalšie prostriedky procesnej obrany alebo\n\n\tďalšie prostriedky procesného útoku, ktoré neboli uplatnené, alebo\n\n\tg) rozhodnutie súdu prvej inštancie vychádza z nesprávneho právneho posúdenia veci.\n\n\tPodľa ust. § 365 ods. 2 CSP, odvolanie proti rozhodnutiu vo veci samej možno odôvodniť aj tým, že\n\n\tprávoplatné uznesenie súdu prvej inštancie, ktoré predchádzalo rozhodnutiu vo veci samej, má vadu\n\n\tuvedenú v odseku 1, ak táto vada mala vplyv na rozhodnutie vo veci samej.\n\n\tPodľa ust. § 365 ods. 3 CSP, odvolacie dôvody a dôkazy na ich preukázanie možno meniť a dopĺňať\n\n\tlen do uplynutia lehoty na podanie odvolania.\n\n\tPodľa ust. § 366 CSP, prostriedky procesného útoku alebo prostriedky procesnej obrany, ktoré neboli\n\n\tuplatnené v konaní pred súdom prvej inštancie, možno v odvolaní použiť len vtedy, ak\n\n\ta) sa týkajú procesných podmienok,\n\n\tb) sa týkajú vylúčenia sudcu alebo nesprávneho obsadenia súdu,\n\n\tc) má byť nimi preukázané, že v konaní došlo k vadám, ktoré mohli mať za následok nesprávne\n\n\trozhodnutie vo veci alebo\n\n\td) ich odvolateľ bez svojej viny nemohol uplatniť v konaní pred súdom prvej inštancie.\n\n\tAk povinný dobrovoľne nesplní, čo mu ukladá vykonateľné rozhodnutie, oprávnený môže podať návrh\n\n\tna vykonanie exekúcie podľa osobitného zákona (zákon č. 233/1995 Z. z. o súdnych exekútoroch a\n\n\texekučnej činnosti v znení neskorších predpisov).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}