{"sud_guid": "", "sud_typ": "", "sud_nazov": "Krajský súd Trenčín", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "2To/111/2013", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Krajský súd Trenčín\n\n  Spisová značka:                       2To/111/2013\n\n  Identifikačné číslo súdneho spisu:    3112011610\n\n  Dátum vydania rozhodnutia:            24.06.2014\n\n  Meno a priezvisko sudcu, VSÚ:         JUDr. Peter Tóth\n\n  ECLI:                                 ECLI:SK:KSTN:2014:3112011610.1\n\n  Oblasti právnej úpravy:               Trestné právo - Majetok\n\n  Povaha rozhodnutia:                   Potvrdzujúce\n\n\n\n\n\n\tUznesenie\n\n\n\n\n\n\tKrajský súd v Trenčíne v senáte zloženom z predsedu senátu JUDr. Petra Tótha a sudcov JUDr.\n\n\tDušana Eckera a JUDr. Jozefa Mészárosa, v trestnej veci proti obžalovanému L. O., nar. XX.XX.XXXX\n\n\tv T., pre prečin poškodenia a zneužitia záznamu na nosiči informácií podľa § 247 ods. 1 písm. d) Tr.\n\n\tzák. a prečin poškodzovania cudzích práv podľa § 376 Tr. zák., o odvolaní prokurátora Okresnej\n\n\tprokuratúry Trenčín proti rozsudku Okresného súdu Trenčín zo dňa 06.09.2013, sp. zn. 2T/124/2012,\n\n\tna verejnom zasadnutí konanom dňa 24. júna 2014, takto\n\n\n\n\tr o z h o d o l :\n\n\n\n\tPodľa § 319 Tr. por. sa odvolanie okresného prokurátora zamieta.\n\n\n\n\to d ô v o d n e n i e :\n\n\n\n\tNapadnutým rozsudkom Okresného súdu Trenčín zo dňa 06.09.2013, sp. zn. 2T/124/2012, bol\n\n\tobžalovaný L. O. oslobodený podľa § 285 písm. c) Tr. por. spod obžaloby pre prečin poškodenia a\n\n\tzneužitia záznamu na nosiči informácií podľa § 247 ods. 1 písm. d) Tr. zák. a prečin poškodzovania\n\n\tcudzích práv podľa § 376 Tr. zák., ktorého sa mal dopustiť tak, že\n\n\n\n\tdoposiaľ nezisteným spôsobom získal neoprávnený prístup k užívateľským kontám, a to “sonamon“\n\n\tpatriace A. M. a “gispawn“ patriace poškodenému B. E., ktoré mali vytvorené na internetovom portály\n\n\twww.azet.sk <http://www.azet.sk> na stránke www.pokec.sk <http://www.pokec.sk>, pričom registrácia\n\n\tprebehla u poškodenej A. M. na nicku “sonamon“ dňa 26.01.2006 z IP adresy 213.151.217.133 a u\n\n\tpoškodeného B. E. na nicku “gispawn“15.10.2004 z IP adresy 213.160.189.37, do ktorých následne v\n\n\tobdobí od 19.05.2009 do 22.05.2009 prihlasoval z IP adries, a to konkrétne na užívateľské konto\n\n\t“sonamon“ dňa 19.05.2009 v čase 21.06 h z IP adresy 91.127.109.234, dňa 20.05.2009 v čase 00.34 h\n\n\tz IP adresy 91.127.109.234, dňa 20.05.2009 v čase o 01.30 h z IP adresy 91.127.109.234, dňa\n\n\t20.05.2009 v čase o 01.54 h z IP adresy 91.127.109.234, dňa 20.05.2009 v čase o 04.36 h z IP adresy\n\n\t91.127.127.242, dňa 21.05.2009 v čase o 21.37 h z IP adresy 95.102.41.150, dňa 21.05.2009 v čase o\n\n\t21.38 h z IP adresy 95.102.41.150, dňa 22.05.2009 v čase o 3.53 h z IP adresy 78.99.157.107, dňa\n\n\t22.05.2009 v čase o 21.44 h z IP adresy 78.99.199.3, dňa 22.05.2009 v čase o 21.47 h z IP adresy\n\n\t78.99.199.3, dňa 22.05.2009 v čase o 21.50 h z IP adresy 78.99.1999.3, dňa 22.05.2009 v čase o\n\n\t21.51 h z IP adresy 78.99.199.3 a na užívateľské konto “gispawn“ dňa 21.05.2009 v čase o 19.38 h z IP\n\n\tadresy 95.102.6.213, dňa 21.05.2009 v čase o 22.07 h z IP adresy 78.99.108.180, dňa 22.05.2009 v\n\n\tčase o 01.34 h z IP adresy 78.99.182.213, dňa 22.05.2009 v čase o 21.56 h z IP adresy 78.99.199.3,\n\n\tdňa 22.05.2009 v čase o 22.06 h z IP adresy 78.99.199.3, kde po takomto prihlásení získal\n\n\tneoprávnene prístup k počítačovým dátam uchovávaných v osobných profiloch oboch poškodených,\n\n\tpričom zmenil heslá do obidvoch užívateľských kont “sonamon“ a “gispawn“ a z tohto dôvodu sa\n\n\tpoškodená A. M. od 19.05.2009 nemohla prihlásiť na svoje konto “sonamon“ a to ani po opakovaných\n\n\tpokusoch, pričom L. O. v mene A. M. rozposielal jej známym rôzne emaily, v ktorých uviedol, že\n\n\tukončuje spoluprácu so zákazníkmi a aby jej priatelia už na toto konto nepísali, a taktiež ani poškodený\n\n\tB. E. sa od 21.05.2009 nemohol prihlásiť na svoje konto “gispawn“ a to ani po opakovaných pokusoch,\n\n\n\n\tpretože nebolo dokázané, že skutok spáchal obžalovaný.\n\n\n\n\tCitovaný rozsudok nenadobudol právoplatnosť, pretože ho ihneď po vyhlásení napadol odvolaním\n\n\tprokurátor Okresnej prokuratúry Trenčín proti oslobodzujúcemu výroku rozsudku. V písomných\n\n\tdôvodoch odvolania v podstate uviedol, že sa nemôže stotožniť s argumentmi okresného súdu\n\n\tuvádzanými v napadnutom rozsudku, kde okresný súd uviedol, že nebolo možné na základe\n\n\tvykonaného dokazovania žiadnym spôsobom identifikovať zariadenie, z ktorých malo dôjsť k spáchaniu\n\n\tskutku, čím vznikla pochybnosť o vine obžalovaného, keďže nebolo možné ani identifikovať osobu,\n\n\tktorej patrí zariadenie, z ktorých bol vedený útok. Prokurátor poukázal pri tom na skutočnosť, že všetky\n\n\túspešné prístupy k napadnutým užívateľským kontám boli vykonané z IP adries, ktoré boli v čase ich\n\n\tpoužitia pridelené užívateľovi menom L. O.. Naviac zo zabezpečených dôkazov vyplynulo, že\n\n\tobžalovaný je zdatný v práci s informačnými technológiami. Pritom z výpovede svedkyne L. O. je\n\n\tzrejmé, že obžalovaný ako jej bývalý priateľ sa jej v minulosti vyhrážal, že jej urobí zle. Počas doby, keď\n\n\tspolu chodili, obžalovaný vedel názov jej konta, kde mala v zozname priateľov aj A. M. a B. E.. Po\n\n\trozchode jej prezradil, že získal heslo do jej konta na „pokeci“. Prokurátor tiež poukázal na skutočnosť,\n\n\tže obžalovaný bol uznaný vinným zo spáchania priestupku, keď fyzicky napadol svoju bývalú priateľku\n\n\tQ. J., za čo mu bola uložená pokuta. Na základe týchto skutočností je podľa názoru prokurátora zrejmé,\n\n\tže žalovaného skutku sa dopustil L. O., pretože bol preukázaný jeho motív takýmto spôsobom sa\n\n\tpomstiť bývalej priateľke L. O. a nikto iný nemal záujme poškodiť jej známym A. M. a B. E.. Už v\n\n\tminulosti obžalovaný nezvládol rozchod so svojou priateľkou, ako vyplýva z priestupkového konania. S\n\n\tpoukazom na vyššie uvedené, podľa názoru prokurátora, súd prvého stupňa nesprávne a jednostranne\n\n\tvyhodnotil dôkazy vykonané na hlavnom pojednávaní, pričom prokurátor má za to, že obžalovaný\n\n\tspáchal trestnú činnosť, tak ako je uvedené v obžalobe a naplnil tak formálnu stránku žalovaného\n\n\ttrestného činu. Preto žiadal, aby krajský súd napadnutý rozsudok podľa § 321 ods. 1 písm. b) Tr. por.\n\n\tzrušil v celom rozsahu a podľa § 322 ods. 1, 4 písm. a) Tr. por. vec vrátil okresnému súdu, aby ju v\n\n\tpotrebnom rozsahu znovu prejednal a rozhodol.\n\n\n\n\tK odvolaniu prokurátora sa písomne, prostredníctvom svojej obhajkyne, vyjadril obžalovaný, kde\n\n\tuviedol, že s názorom okresnej prokuratúry sa nemôže stotožniť. Skutočnosť, že obžalovaný ako\n\n\tfyzická osoba má webovú stránku, totiž nič nedokazuje o jej znalostiach, pričom na predmetnej stránke\n\n\tsa nenachádza žiaden článok alebo návod na hackerskú činnosť. Taktiež nie je dôvodom pre uznanie\n\n\tviny v zmysle obžaloby skutočnosť, že v minulosti bol riešený za priestupok, tak ako na to odkazuje v\n\n\todvolaní okresný prokurátor. Naopak, poukázal na odborné vyjadrenie zabezpečené vo veci súdom\n\n\tprvého stupňa, ktoré jasne poukázalo na nedostatky vo vedení vyšetrovania, kde vzhľadom na\n\n\tnezabezpečenia základných dôkazov z roku 2009 už v dnešnej dobe nie je možné ani len zistiť, či sa\n\n\tžalovaný skutok stal. Obaja „poškodení“ svorne tvrdia, že im žiadna škoda spôsobená nebola. Celé\n\n\ttrestné konanie skôr vyznieva ako osobná pomsta slečny L. O.. Preto navrhol, aby krajský súd potvrdil\n\n\trozsudok okresného súdu, sp. zn. 2T/124/2012.\n\n\n\n\tNa verejnom zasadnutí konanom o odvolaní, prokurátorka krajskej prokuratúry uviedla, že sa v plnej\n\n\tmiere pridržiava písomných dôvodov odvolania a s poukazom na tam uvedené skutočnosti navrhla, aby\n\n\tkrajský súd napadnutý rozsudok zrušil v celom rozsahu a vec vrátil súdu prvého stupňa, aby ju v\n\n\tpotrebnom rozsahu znovu prejednal a rozhodol.\n\n\n\n\tObhajkyňa obžalovaného uviedla, že sa pridržiava písomného vyjadrenia k odvolaniu prokurátora a s\n\n\tpoukazom na vykonané dokazovanie pred súdom prvého stupňa, najmä odborné vyjadrenie, vyjadrila\n\n\tnázor, že obžalovaný mal byť oslobodený z dôvodu § 285 písm. a) Tr. por. s tým, že skutok sa nestal.\n\n\tPokiaľ ide o odvolanie prokurátorky, toto navrhla zamietnuť ako nedôvodné.\n\n\n\n\tObžalovaný uviedol, že sa pridržiava slov svojej obhajkyne a žiadal odvolanie prokurátorky zamietnuť.\n\n\n\n\tPodľa § 317 ods. 1 Tr. por. ak nezamietne odvolací súd odvolanie podľa § 316 ods. 1 Tr. por. alebo\n\n\tnezruší rozsudok podľa § 316 ods. 3 Tr. por., preskúma zákonnosť a odôvodnenosť napadnutých\n\n\tvýrokov rozsudku, proti ktorým odvolateľ podal odvolanie, ako aj správnosť postupu konania, ktoré mu\n\n\tpredchádzalo. Na chyby, ktoré neboli odvolaním vytýkané, prihliadne len vtedy, ak by odôvodňovali\n\n\tpodanie dovolania podľa § 371 ods. 1 Tr. por.\n\n\n\n\tKrajský súd preskúmajúc napadnutý rozsudok na základe podaného odvolania zistil, že odvolanie\n\n\tokresného prokurátora nie je dôvodné.\n\n\n\n\tÚvodom odvolací súd uvádza, že napadnutý rozsudok vo vzťahu ku skutkovým zisteniam tvoriacim\n\n\tpodstatu súdeného trestného činu, je na základe vykonaného dokazovania výsledkom konania, pri\n\n\tktorom súd prvého stupňa postupoval podľa ustanovení Trestného poriadku, pričom odvolací súd v\n\n\tkonaní nezistil žiadne chyby, ktoré by mohli mať vplyv na objasnenie stavu veci tak, ako je uvedený v\n\n\trozsudku okresného súdu. Odvolací súd starostlivo preskúmajúc napadnutý rozsudok a vykonané\n\n\tdokazovanie vo veci dospel k záveru, že prvostupňový súd vyvodil správne skutkové a právne závery,\n\n\tpričom sa podrobne zaoberal dôkazmi, tak jednotlivo ako aj v súhrne, svoje rozhodnutie riadne vysvetlil\n\n\tv jeho odôvodnení, ktoré je v intenciách ustanovenia § 168 Tr. por. Pritom nie je možné sa stotožniť s\n\n\tdôvodmi odvolania prokurátora a vinu obžalovaného nemožno založiť len na existencii motívu a\n\n\ttvrdenia, že je zdatný v práci s informačnými technológiami, resp. tiež okolnosti, že už v minulosti\n\n\tnezvládol rozchod so svojou bývalou priateľkou. Je pravdou, že existovalo podozrenie, že prístupy k\n\n\tnapadnutým užívateľským kontám boli vykonané z IP adries, ktoré boli v čase ich použitia pridelené\n\n\tužívateľovi menom L. O.. Prokurátor však úplne opomenul skutočnosť, že z vyjadrenia odborného\n\n\tkonzultanta Ing. Eduarda Jenča pribratého do konania súdom vyplynulo, že na základe\n\n\tzadokumentovaných dôkazov nie je možné žiadnym spôsobom identifikovať zariadenie, z ktorých malo\n\n\tdôjsť k spáchaniu skutku a identifikovať osobu, ktorou boli uskutočnené útoky. Naviac odvolací súd\n\n\tuvádza, že nebola vyvrátená obrana obžalovaného, ktorý uvádzal, že k jeho počítaču mali prístup\n\n\tviaceré osoby (súrodenci a kamaráti). Taktiež sa v tom čase pripájal na internet prostredníctvom wifi\n\n\tsiete, ktorej prihlasovacie heslo bolo v názve siete a na ktorú sa teda mohol napojiť ktokoľvek v jej\n\n\tdosahu. Potom na základe samotnej skutočnosti, že mu poskytovateľom internetových služieb bola\n\n\tpridelenú určitá IP adresa, nemožno založiť vinu obžalovaného. Aj odvolací súd vzhľadom na uvedené\n\n\tmusel skonštatovať, že na základe zadovážených a vykonaných dôkazov na hlavnom pojednávaní\n\n\tnebolo možné bez akýchkoľvek pochybností urobiť záver, že skutok uvedený v obžalobe spáchal práve\n\n\tobžalovaný L. O..\n\n\n\n\tPreto súd prvého stupňa správne postupujúc podľa zásady „v pochybnostiach prospech obžalovaného“\n\n\ttohto podľa § 285 písm. c) Tr. por. spod obžaloby prokurátora oslobodil.\n\n\n\n\tUvedené skutočnosti sú len tie najdôležitejšie, na ktoré bolo nutné z hľadiska podaného odvolania\n\n\tprokurátora poukázať, pričom s ďalším podrobnejším odôvodnením týkajúcim sa skutkového stavu a\n\n\tprávneho posúdenia odvolací súd v plnej miere odkazuje na odôvodnenie napadnutého rozsudku, s\n\n\tktorým sa v plnej miere stotožnil.\n\n\n\n\tZ týchto dôvodov odvolanie prokurátora odvolací súd nepovažoval za dôvodné, a preto ho podľa § 319\n\n\tTr. por. zamietol.\n\n\n\n\tZáverom je nutné uviesť, že neušlo pozornosti odvolacieho súdu, že vo vyhotovení a jeho rovnopisoch\n\n\tje nesprávne uvedené priezvisko obžalovaného, avšak zo zápisnice o hlavnom pojednávaní vyplýva, že\n\n\trozsudok bol vyhlásený správne, aj so správnym menom a priezviskom obžalovaného. Z uvedených\n\n\tdôvodov bude musieť súd prvého stupňa vykonať opravu vyhotovenia rozsudku a jeho rovnopisov\n\n\tpostupom podľa § 174 Tr. por.\n\n\n\n\tPoučenie:\n\n\n\n\n\n\tProti tomuto rozhodnutiu zákon nepripúšťa žiadny ďalší riadny opravný\n\n\tprostriedok.\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}