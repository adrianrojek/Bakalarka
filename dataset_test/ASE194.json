{"sud_guid": "", "sud_typ": "", "sud_nazov": "Okresný súd Liptovský Mikuláš", "guid": "", "sud_kraj": "", "sud_okres": "", "oblast_pravnej_upravy": [], "podoblast_pravnej_upravy": [], "forma_rozhodnutia": "", "povaha_rozhodnutia": ["Zmeňujúce"], "nadpis_rozhodnutia": "", "spisova_znacka": "8C/34/2015", "identifikacne_cislo_spisu": "", "sudca_guid": "", "sudca_meno": "", "sudca_meno_text": "", "odkazovane_predpisy": [], "dokument_nazov": "", "dokument_fulltext": "Súd:                                  Okresný súd Liptovský Mikuláš\n\n  Spisová značka:                       8C/34/2015\n\n  Identifikačné číslo súdneho spisu:    5615200407\n\n  Dátum vydania rozhodnutia:            12.03.2015\n\n  Meno a priezvisko sudcu, VSÚ:         JUDr. Jana Halušková\n\n  ECLI:                                 ECLI:SK:OSLM:2015:5615200407.1\n\n  Oblasti právnej úpravy:\n\n  Povaha rozhodnutia:\n\n\n\n\n\n\n\n\n\n\tROZSUDOK V MENE SLOVENSKEJ REPUBLIKY\n\n\n\n\tOkresný súd Liptovský Mikuláš v právnej veci žalobcu Friendly Finance Slovakia s.r.o., so sídlom v Košiciach, Hlavná 104, IČO: 472 433 368, právne zastúpeného Mgr. Henrichom Schindlerom, advokátom so sídlom v Banskej Bystrici, Janka Kráľa 7, proti žalovanému S. A., D.. XX.XX.XXXX, H. N. S. U.. O., I. A. XXX/X, v konaní o zaplatenie 180,62 eur s príslušenstvom, samosudkyňou JUDr. Janou Haluškovou takto\n\n\n\n\tr o z h o d o l :\n\n\n\n\tŽalovaný j e p o v i n n ý zaplatiť žalobcovi istinu 115,62 eur spolu s úrokom z omeškania vo výške 5,25 % ročne z istiny 115,62 € od 12.01.2014 do zaplatenia, v lehote 3 dní od právoplatnosti tohto rozsudku na účet žalobcu, vedený vo T. N., V.. Z.., A. R. N., Č.. Ú..: XXXXXXXXXX/XXXX. Vo zvyšku súd žalobu z a m i e t a. Žalovaný je povinný nahradiť žalobcovi trovy konania vo výške 19,56 eur, v lehote 3 dní od právoplatnosti tohto rozsudku na účet právneho zástupcu žalobcu, vedený vo T. N., a. s., pobočka zahraničnej banky, č. ú.: XXXXXXXXXX/XXXX.\n\n\n\n\to d ô v o d n e n i e :\n\n\n\n\tPredmetom konania bol nárok žalobcu na zaplatenie istiny 180,62 eur s úrokom z omeškania 5,25 % ročne zo sumy 180,62 eur od 12.01.2014 do zaplatenia a s náhradou trov konania. Odôvodnil žalobu tým, že veriteľ so žalovaným spotrebiteľom dňa 17.12.2013 uzatvoril Rámcovú zmluvu o poskytnutí spotrebiteľského úveru, iného úveru a pôžičky a s tým spojených ďalších služieb (ďalej iba Rámcová zmluva) a zároveň Zmluvu o poskytnutí spotrebiteľského úveru, bezúčelového a bezúročného, vo výške 90 eur. Predpokladom uzatvorenia Zmluvy aj Rámcovej zmluvy bola registrácia žalovaného na adrese internetového sídla žalobcu ako veriteľa, za účelom zriadenia užívateľského účtu. Veriteľ zaslal dlžníkovi predzmluvný formulár, obsahujúci informácie o podmienkach spotrebiteľského úveru a návrh zmluvy. Zaregistrovaný spotrebiteľ prejavil svoj súhlas kliknutím na odkaz, ktorý mu bol zaslaný veriteľom prostredníctvom elektronickej pošty. Žalovaný sa zaviazal žalobcovi vrátiť celkovú čiastku 115,62 eur, pozostávajúcu z poskytnutého úveru a celkových nákladov za poskytnutie úveru 25,62 eur. Tieto náklady predstavujú ročnú percentuálnu mieru nákladov, ktorej spôsob výpočtu je uvedený v článku IV. bod 8 Rámcovej zmluvy a je vykonaný v súlade s prílohou č.2 zákona č. 129/2010 Z.z. Percentuálna výška RPMN je uvedená v zmluve. Úver sa stal splatným 11.01.2014. Žalovaný povinnosť vrátiť dlžnú sumu nesplnil. V zmysle čl. IV. bod 5 Rámcovej zmluvy si žalobca uplatňuje aj náhradu skutočne vynaložených nákladov 65 eur. Písomným podaním z 10.03.2015 žalobca cestou svojho právneho zástupcu uviedol, že RPMN uvedená v zmluve neodzrkadľuje skutočnú RPMN, lebo jej výpočet predpokladá ročný základ celkovej súčasnej hodnoty čerpaných prostriedkov. V súlade s vyhláškou č. 289/2010 Z. z. je ohlásená priemerná hodnota RPMN pre zmluvnú splatnosť od 3 do 6 mesiacov k 31.03.2013 vo výške 418 %. Nakoľko sa žalovaný zaviazal úver vrátiť v lehote 32 dní od pripísania financií na jeho účet, je neadekvátne posudzovať výšku RPMN, nakoľko konkrétny záväzkový vzťah nepredpokladá ročný základ celkovej hodnoty čerpaných prostriedkov a nejde ani o záväzok splatný od 3 do 6 mesiacov. Riadne a včas predvolaní žalobca, jeho právny zástupca ani žalovaný sa na pojednávaní 25.06.2015 nezúčastnili, svoju neúčasť neospravedlnili vážnym dôvodom a nepožiadali o odročenie pojednávania. Súd vec preto prejednal v ich neprítomnosti, prihliadajúc na obsah spisu a doteraz vykonané dôkazy s poukazom na § 101 ods. 2 Občianskeho súdneho poriadku (ďalej iba Obč. súd. por.). Z fotokópie Rámcovej zmluvy o poskytnutí spotrebiteľského úveru, iného úveru a pôžičky a s tým spojených ďalších služieb (ďalej len Rámcová zmluva) je preukázané, že jej zmluvné strany Friendly Finance Slovakia, s.r.o., Košice ako veriteľ a S.F. A., D.. XX.XX.XXXX ako spotrebiteľ sa neuvedeného dňa, na základe žiadosti spotrebiteľa o poskytnutí spotrebiteľského úveru, dohodli na rámcovej úprave práv a povinností zmluvných strán bližšie upravených v zmluve o poskytnutí spotrebiteľského úveru, poskytnutého prostriedkami diaľkovej komunikácie podľa zákona č. 266/2005 Z.z. o ochrane spotrebiteľa pri finančných službách na diaľku aj na základe zmluvy o poskytnutí spotrebiteľského úveru ako krátkodobý, bezúčelový úver. Zmluva obsahuje v čl. II definície pojmov, podmienky jej uzatvorenia, všeobecné údaje týkajúce sa úročenia, poplatkov a RPMN. Úverovú zmluvu uzatvára veriteľ so spotrebiteľom na základe spotrebiteľovej žiadosti vo forme formulára, prístupného na adrese internetového sídla veriteľa po registrácii spotrebiteľa. V časti IV. ods. 1 sa spotrebiteľ zaviazal zaplatiť poplatok spojený so spracovaním a poskytnutím úveru v individuálnej výške určenej v zmluve o úvere, v ods. 5 poplatky za upomienky vo výške tam uvedenej. Úver je bezúročný. Úverová zmluva obsahuje údaj o RPMN aj priemernej RPMN. Úver je v zmysle časti V. Rámcovej zmluvy krátkodobý, bezúčelový, s lehotou splatnosti najviac 31 dní, poskytnutý jednorazovo v celej výške. Príjemca v čl. V. bod 2 zaviazal vrátiť úver s príslušenstvom v jednej splátke, v lehote a za podmienok upravených v zmluve, na bankový účet veriteľa. V bode 3 je zakotvená povinnosť dlžníka splácať úver v dohodnutých termínoch. Rámcová zmluva je uzatvorená na neurčitú dobu. V pravom dolnom rohu, na konci, zmluva obsahuje údaj, že zákazník akceptoval Rámcovú zmluvu 17.12.2013 o 05.56 hod. z IP adresy XXX.XXX.XXX.XXX. Z fotokópie zmluvy o poskytnutí spotrebiteľského úveru súd zistil, že bola uzatvorená medzi veriteľom Friendly Finance Slovakia, s.r.o., Košice a spotrebiteľom S. A. a jej predmetom je poskytnutie bezúčelového, bezúročného úveru 90 eur, čerpaného bezhotovostne, pričom spotrebiteľ sa zaväzuje vrátiť úver s príslušenstvom, v celkovej výške 115,62 eur rovnako bezhotovostne. Číslo účtu spotrebiteľa je XXXXXXXXXX/XXXX. Zmluva je uzatvorená na určitú dobu, so splatnosťou úveru a príslušenstva dňa 11.01.2014. RPMN úveru je 415,3 %, celkové náklady spotrebiteľa sú tvorené poplatkom za poskytnutie úveru 25,62 eur, priemerná RPMN pre zmluvnú splatnosť od 3 do 6 mesiacov k 31.03.2013 je 418 %. Náležitosti neuvedené v tejto zmluve sa spravujú príslušnými ustanoveniami Rámcovej zmluvy. Zmluva mala byť uzatvorená v Košiciach 17.12.2013, IP adresa zákazníka je uvedená ako 94.103.19.40. Prevod finančných prostriedkov v sume 90 eur dňa 17.12.2013 z účtu číslo XXXXXXXXXX/XXXX na účet č.XXXXXXXXXX/XXXX, pod VS: 756846 preukázal žalobca predložením strany č. 38 z výpisu z účtu č. 12/2013. Dňa 18.01.2014 žalobca pre žalovaného vyhotovil upomienku na nezaplatenie záväzku 150,60 eur, pričom si účtuje administratívne náklady vymáhania 35 eur. Podľa § 1 ods. 2 zákona č. 129/2010 Z. z. o spotrebiteľských úveroch účinného k 17.12.2013 (ďalej iba zákon) spotrebiteľským úverom na účely tohto zákona je dočasné poskytnutie peňažných prostriedkov na základe zmluvy o spotrebiteľskom úvere vo forme pôžičky, úveru, odloženej platby alebo obdobnej finančnej pomoci poskytnutej veriteľom spotrebiteľovi. Podľa § 1 ods. 3 písm. l) zákona spotrebiteľským úverom nie je úver, ktorý sa musí splatiť v lehote nepresahujúcej tri mesiace. Podľa § 2 písm. a), c), g), h) zákona na účely tohto zákona sa rozumie a) spotrebiteľom fyzická osoba, ktorá nekoná v rámci predmetu svojho podnikania alebo povolania, c) iným veriteľom fyzická osoba alebo právnická osoba, ktorá v rámci svojho podnikania ponúka alebo poskytuje úvery alebo pôžičky, ktoré spĺňajú aspoň jednu z podmienok uvedených v § 1 ods. 3 písm. c), f) a l), pričom tieto úvery alebo pôžičky nespĺňajú žiadnu z podmienok uvedených v § 1 ods. 3 písm. a), b), d), e), g) až k) a m) až r); za iného veriteľa sa nepovažuje banka, pobočka zahraničnej banky a finančná inštitúcia podľa osobitného predpisu, ktorá má povolenie na činnosť udelené D. N. Z., g) celkovými nákladmi spotrebiteľa spojenými so spotrebiteľským úverom všetky náklady vrátane úrokov, provízií, daní a poplatkov akéhokoľvek druhu, ktoré musí spotrebiteľ zaplatiť v súvislosti so zmluvou o spotrebiteľskom úvere a ktoré sú veriteľovi známe, okrem notárskych poplatkov; do celkových nákladov patria aj náklady na doplnkové služby súvisiace so zmluvou o spotrebiteľskom úvere, a to najmä poistné, ak spotrebiteľ musí navyše uzavrieť zmluvu o poskytnutí takejto doplnkovej služby, aby získal spotrebiteľský úver alebo aby ho získal za ponúkaných podmienok, h) celkovou čiastkou, ktorú musí spotrebiteľ zaplatiť, súčet celkovej výšky spotrebiteľského úveru a celkových nákladov spotrebiteľa spojených so spotrebiteľským úverom. Podľa § 9 ods. 1, 2 písm. a) až k), r), y) zákona zmluva o spotrebiteľskom úvere musí mať písomnú formu. Každá zmluvná strana dostane najmenej jedno jej vyhotovenie v listinnej podobe alebo na inom trvanlivom médiu, ktoré je dostupné spotrebiteľovi. Zmluva o spotrebiteľskom úvere okrem všeobecných náležitostí podľa Občianskeho zákonníka musí obsahovať tieto náležitosti: a) druh spotrebiteľského úveru, b) obchodné meno, sídlo a identifikačné číslo veriteľa, ak ide o právnickú osobu, alebo meno, priezvisko, miesto podnikania alebo adresu trvalého pobytu a identifikačné číslo veriteľa, ak ide o fyzickú osobu; ak je spotrebiteľský úver ponúkaný alebo zmluva o spotrebiteľskom úvere uzavieraná prostredníctvom finančného agenta, zmluva o spotrebiteľskom úvere obsahuje aj údaje o ňom v rozsahu údajov ako u veriteľa, podľa toho, či ide o finančného agenta právnickú osobu alebo fyzickú osobu, c) adresu predávajúceho, na ktorej môže spotrebiteľ uplatniť reklamáciu alebo sťažnosť, d) meno, priezvisko a adresu trvalého pobytu spotrebiteľa, e) identifikáciu osoby, ktorej vlastnícke právo k tovaru alebo službe neprechádza na spotrebiteľa okamihom odovzdania a prevzatia tovaru alebo služby, a podmienky nadobudnutia vlastníckeho práva k tomuto tovaru alebo službe spotrebiteľom, f) dobu trvania zmluvy o spotrebiteľskom úvere a termín konečnej splatnosti spotrebiteľského úveru, g) celkovú výšku a konkrétnu menu spotrebiteľského úveru a podmienky upravujúce jeho čerpanie, h) opis tovaru alebo služby, na ktoré sa zmluva o spotrebiteľskom úvere vzťahuje, a cenu tovaru alebo služby, ak ide o spotrebiteľský úver vo forme odloženej platby za tovar alebo poskytnutú službu alebo ak ide o zmluvu o viazanom spotrebiteľskom úvere, i) úrokovú sadzbu spotrebiteľského úveru, podmienky, ktoré upravujú jej uplatňovanie, index alebo referenčnú úrokovú sadzbu, na ktorý je výška úrokovej sadzby spotrebiteľského úveru naviazaná, ako aj časové obdobia, v ktorých dochádza k zmene výšky úrokovej sadzby spotrebiteľského úveru, podmienky a spôsob vykonania tejto zmeny; ak sa za rôznych podmienok uplatňujú rôzne úrokové sadzby spotrebiteľského úveru, uvádzajú sa tieto informácie o všetkých uplatniteľných úrokových sadzbách spotrebiteľského úveru, j) ročnú percentuálnu mieru nákladov a celkovú čiastku, ktorú musí spotrebiteľ zaplatiť, vypočítané na základe údajov platných v čase uzatvorenia zmluvy o spotrebiteľskom úvere; uvedú sa všetky predpoklady použité na výpočet tejto ročnej percentuálnej miery nákladov, k) výšku, počet a termíny splátok istiny, úrokov a iných poplatkov, prípadné poradie, v ktorom sa budú splátky priraďovať k jednotlivým nesplateným zostatkom s rôznymi úrokovými sadzbami spotrebiteľského úveru na účely jeho splatenia, r) výšku poplatkov hradených spotrebiteľom za úkony notára, ak sú veriteľovi známe, y) priemernú hodnotu ročnej percentuálnej miery nákladov na príslušný spotrebiteľský úver platnú k dňu podpisu zmluvy o spotrebiteľskom úvere, zverejnenú podľa § 21 ods. 2 za príslušný kalendárny štvrťrok; platnou priemernou hodnotou ročnej percentuálnej miery nákladov na príslušný spotrebiteľský úver pri zmluvách o spotrebiteľskom úvere uzatvorených do 15 kalendárnych dní po zverejnení priemernej hodnoty ročnej percentuálnej miery nákladov za príslušný kalendárny štvrťrok je priemerná hodnota ročnej percentuálnej miery nákladov na príslušný spotrebiteľský úver za predchádzajúci kalendárny štvrťrok. Podľa § 9 ods. 9 zákona od spotrebiteľa nemôže veriteľ požadovať úrok, poplatky alebo akékoľvek iné plnenie, ktoré nie sú ustanovené zákonom alebo uvedené v zmluve o spotrebiteľskom úvere alebo jej prílohách. Podľa § 9 ods. 10 zákona veriteľovi sa zakazuje požadovať od spotrebiteľa úhradu poplatkov, náhradu nákladov alebo inú odplatu za vedenie, evidenciu alebo správu spotrebiteľského úveru alebo účtu alebo zrušenie účtu, na ktorom je vedený spotrebiteľský úver a ktorého zriadenie alebo vedenie je podmienkou poskytnutia spotrebiteľského úveru alebo poskytnutia spotrebiteľského úveru za ponúkaných podmienok; to neplatí, ak ide o účet podľa § 708 až 715 Obchodného zákonníka, osobitného zákona 18a) alebo o osobitnú službu, ktorá nie je podmienkou úverového vzťahu a ktorej podmienkou poskytnutia je písomný súhlas spotrebiteľa. Podľa § 11ods. 1 písm. a), b) zákona poskytnutý spotrebiteľský úver sa považuje za bezúročný a bez poplatkov, ak a) zmluva o spotrebiteľskom úvere nemá písomnú formu podľa § 9 ods. 1, b) zmluva o spotrebiteľskom úvere neobsahuje náležitosti podľa § 9 ods. 2 písm. a) až k), r) a y). Podľa § 24 ods. 1 zákona na iných veriteľov a na zmluvy o úvere alebo pôžičke, ktoré nie sú spotrebiteľským úverom a ktoré sú poskytované inými veriteľmi spotrebiteľom, sa vzťahujú ustanovenia § 2, 3 a 4, § 6 až 8, § 9 ods. 1, 2, 9 a 10, § 11, 12, 14, 16, 17, 19, 23 a 25 a tohto paragrafu. Podľa § 1 zákona č. 266/2005 Z. z. o ochrane spotrebiteľa pri finančných službách na diaľku účinného do 17.12.2013 tento zákon upravuje ochranu spotrebiteľa pri finančných službách poskytovaných dodávateľom prostredníctvom prostriedkov diaľkovej komunikácie na základe zmluvy na diaľku a uzavieranie zmluvy na diaľku. Podľa § 2 písm. a), c), d), e), f) zákona č. 266/05 Z. z. o ochrane spotrebiteľa pri finančných službách na diaľku účinného do 17.12.2013 na účely tohto zákona sa rozumie a) zmluvou na diaľku zmluva medzi dodávateľom a spotrebiteľom o poskytnutí finančnej služby výlučne prostredníctvom prostriedkov diaľkovej komunikácie, dodávateľom osoba, ktorá je v rámci svojho podnikania zmluvným poskytovateľom finančných služieb prostredníctvom prostriedkov diaľkovej komunikácie na základe zmluvy na diaľku, d) spotrebiteľom fyzická osoba, ktorej sa výlučne na osobnú spotrebu poskytujú finančné služby na základe zmluvy na diaľku a ktorá pri jej uzavieraní a plnení nekoná v rámci svojho zamestnania, povolania alebo podnikania, e) prostriedkom diaľkovej komunikácie prostriedok, ktorý bez súčasného fyzického kontaktu dodávateľa a spotrebiteľa možno použiť pri poskytovaní finančnej služby na diaľku, najmä elektronická pošta, telefón, fax, adresný list, ponukový katalóg, f) trvanlivým médiom nástroj alebo technický prostriedok, ktorý umožňuje spotrebiteľovi uchovať jemu adresovanú informáciu spôsobom umožňujúcim použitie tejto informácie v budúcnosti na účely, ktoré plní táto informácia, a umožňujúcim nezmenené reprodukovanie uloženej informácie, najmä technický nosič informácií. Podľa § 261 ods. 6 písm. d) Obchodného zákonníka (v ďalšom Obch. zák.) touto časťou zákona sa spravujú bez ohľadu na povahu účastníkov záväzkové vzťahy zo zmluvy o úvere ( § 497). Podľa § 497 Obchodného zákonníka zmluvou o úvere sa zaväzuje veriteľ, že na požiadanie dlžníka poskytne v jeho prospech peňažné prostriedky do určitej sumy, a dlžník sa zaväzuje poskytnuté peňažné prostriedky vrátiť a zaplatiť úroky. Podľa § 40 ods. 1 Občianskeho zákonníka ak právny úkon nebol urobený vo forme, ktorú vyžaduje zákon alebo dohoda účastníkov, je neplatný. Podľa § 40 ods. 3 Občianskeho zákonníka písomný právny úkon je platný, ak je podpísaný konajúcou osobou; ak právny úkon robia viaceré osoby, nemusia byť ich podpisy na tej istej listine, ibaže právny predpis ustanovuje inak. Podpis sa môže nahradiť mechanickými prostriedkami v prípadoch, keď je to obvyklé. Podľa § 40 ods. 4 Občianskeho zákonníka písomná forma je zachovaná, ak je právny úkon urobený telegraficky, ďalekopisom alebo elektronickými prostriedkami, ktoré umožňujú zachytenie obsahu právneho úkonu a určenie osoby, ktorá právny úkon urobila. Písomná forma je zachovaná vždy, ak právny úkon urobený elektronickými prostriedkami je podpísaný zaručeným elektronickým podpisom. Podľa § 40 ods. 5 Občianskeho zákonníka na právne úkony uskutočnené elektronickými prostriedkami, podpísané zaručeným elektronickým podpisom a opatrené časovou pečiatkou sa osvedčenie pravosti podpisu nevyžaduje. Právny vzťah účastníkov založený zmluvou o poskytnutí spotrebiteľského úveru, uzatvorenou účastníkmi konania za použitia prostriedkov diaľkovej komunikácie (konkrétne elektronickej pošty) je úverom, teda absolútnym obchodom, ktorého základné náležitosti sa spravujú Obchodným zákonníkom ( §497 a nasl.), čo vyplýva z obsahu a náležitostí Rámcovej zmluvy a na ňu nadväzujúcej zmluvy o poskytnutí spotrebiteľského úveru (záväzok žalobcu, že na požiadanie dlžníkovi - žalovanému poskytne v jeho prospech peňažné prostriedky 90 eur, a dlžník sa zaviazal poskytnuté peňažné prostriedky vrátiť do 11.01.2014 , úver je bezúročný). Zároveň však nemožno opomenúť, že ide o úver spotrebiteľský v zmysle zákona č. 129/2010 Z. z. účinného k 17.12.2013 kedy došlo akceptáciou žalovaným oferty žalobcu k uzatvoreniu zmluvy o úvere. Žalobca vystupoval v pozícii tzv. iného veriteľa, lebo ako právnická osoba v rámci svojho podnikania ponúkol aj poskytol žalovanému úver spĺňajúci aspoň jednu z podmienok uvedených v § 1 ods. 3 písm. c), f) a l) zákona č. 129/2010 Z. z. o spotrebiteľských úveroch, účinného k 17.12.2013 (konkrétne úver, ktorý sa musí splatiť v lehote nepresahujúcej tri mesiace), pričom tento úver nespĺňa žiadnu z podmienok uvedených v § 1 ods. 3 písm. a), b), d), e), g) až k) a m) až r); žalovaný úver čerpal ako spotrebiteľ, lebo nekonal v rámci predmetu svojho podnikania alebo povolania. Na vec treba aplikovať aj ustanovenia Občianskeho zákonníka o spotrebiteľskom práve. Uzatvorená zmluva obsahuje všetky náležitosti predpísané v § 497 Obchodného zákonníka aj v § 9 ods. 2 zákona o spotrebiteľských úveroch. účinného k 17.12.2013 (pričom splácanie bezúročného úveru nebolo dohodnuté v splátkach). Dodržaná je aj písomná forma tohto právneho úkonu, ktorého špecifickosť spočíva v jeho uzatvorení použitím prostriedkov diaľkovej komunikácie v zmysle § 40 ods. 4 Občianskeho zákonníka. Predložená zmluva jednoznačným spôsobom zachytáva obsah právneho úkonu aj určenie osoby, ktorá právny úkon urobila. Nebolo sporné, že žalovaný dlh nesplnil ani čiastočne. Súd žalobe vyhovel v časti a zaviazal žalovaného na vrátenie úveru čerpaného sumou 90 eur a platne písomne dohodnutého poplatku 25,62 eur, celkovo 115,62 eur. Žalovaný je odo dňa nasledujúceho po dohodnutej splatnosti (11.01.2014), teda od 12.01.2014 v omeškaní s plnením záväzku, preto bol zaviazaný aj na zaplatenie úroku z omeškania vo výške 5,25 % ročne z istiny 115,62 € od 06.05.2014 do zaplatenia, čo je v súlade s § 3 nar. č. 87/1995 Z. z. ( úrok z omeškania prislúcha vo výške o 5 percentuálnych bodov vyššej ako je úroková sadzba I. Y. N. platná k 1. dňu omeškania). Vo zvyšku žalovanej istiny (65 eur) bola žaloba zamietnutá. Žalobca nepreukázal, z čoho konkrétne pozostávajú náklady, ktoré mal v takejto výške reálne, skutočne vynaložiť v súvislosti s mimosúdnym vymáhaním (upomienkami) dlhu.O náhrade trov konania súd rozhodol podľa § 142 ods. 2 a § 151 ods. 1 Obč. súd. por.. Úspech žalobcu v konaní je 69,01 %, jeho neúspech je v rozsahu 35,99 % a ich pomer 28,02 % v prospech žalobcu. Ide o trovy právneho zastúpenia, medzi ktoré patrí v zmysle § 15a/ vyhlášky č. 655/2004 Z. z. o odmenách a náhradách advokátov za poskytovanie právnych služieb z titulu náhrady vecných výdavkov aj náhrada súdneho poplatku, ktorý žalobca za žalobu zaplatil čiastkou 16,50 eur. Právo na náhradu osobných výdavkov žalobcu si v zmysle § 151 ods. 8 Obč. súd. por. tento neuplatnil. Odmena za jeden úkon právnej služby je podľa § 10 ods. 1 označenej vyhlášky vo výške 18,26 eur a bola žalobcovi priznaná za prípravu a prevzatie zastúpenie a za písomné podanie žaloby, spolu vo výške 36,52 eur. Za každý úkon právnej služby patrí na náhradu výdavkov na miestne telekomunikačné a miestne prepravné suma vo výške jednej stotiny výpočtového základu (8,39 eur), čo je za dva úkony právnej služby 16,78 eur. Celkovo sú trovy právneho zastúpenia 69,80 eur, z nich je 28,02 % vo finančnom vyjadrení 19,56 eur. Na ich zaplatenie súd s poukazom na § 149 ods. 1 Obč. súd. por. zaviazal žalovaného k rukám právneho zástupcu žalobcu.\n\n\n\n\tPoučenie:\n\n\n\n\n\n\tProti tomuto rozsudku možno podať odvolanie v lehote 15 dní od jeho doručenia cestou Okresného súdu Liptovský Mikuláš na Krajský súd v Žiline v 3 písomných vyhotoveniach. Podľa § 205 ods. 1 Obč. súd. por. v odvolaní sa má popri všeobecných náležitostiach (ktorému súdu je určené, kto ho robí, ktorej veci sa týka, čo sleduje, dátum, podpis) uviesť, proti ktorému rozhodnutiu smeruje, v akom rozsahu sa napáda, v čom sa toto rozhodnutie alebo postup súdu považuje za nesprávny a čoho sa odvolateľ domáha. Podľa § 205 ods. 2 Obč. súd. por. odvolanie proti rozsudku, alebo uzneseniu, ktorým bolo rozhodnuté vo veci samej, možno odôvodniť len tým, že: a) v konaní došlo k vadám uvedeným v § 221 ods. 1, b) konanie má inú vadu, ktorá mohla mať za následok nesprávne rozhodnutie vo veci, c) súd prvého stupňa neúplne zistil skutkový stav veci, pretože nevykonal navrhnuté dôkazy, potrebné na zistenie rozhodujúcich skutočností,d) súd prvého stupňa dospel na základe vykonaných dôkazov k nesprávnym skutkovým zisteniam,e) doteraz zistený skutkový stav neobstojí, pretože sú tu ďalšie skutočnosti alebo iné dôkazy, ktoré doteraz neboli uplatnené (§ 205a),f) rozhodnutie súdu prvého stupňa vychádza z nesprávneho právneho posúdenia veci. Podľa § 205 ods. 3 Obč. súd. por. rozsah, v akom sa rozhodnutie napáda a dôvody odvolania môže odvolateľ rozšíriť len do uplynutia lehoty na odvolanie. Ak si povinný dobrovoľne nesplní povinnosť uloženú týmto rozsudkom, môže oprávnený navrhnúť exekúciu podľa osobitného zákona (Exekučný poriadok).\n", "dokument_download_link": "", "datum_vydania_rozhodnutia": "", "odkazovane_predpisy_iri": "", "ecli": "", "vazby_na_eurlex": "", "vazby_na_eu_sudne_rozhodnutie": "", "vazby_na_sk_sudne_rozhodnutie": "", "index_timestamp": ""}