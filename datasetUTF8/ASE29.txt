
Súd:                                 Okresný súd Bánovce nad Bebravou
Spisová značka:                      3T/41/2017
Identifikačné číslo súdneho spisu:   3217010147
Dátum vydania rozhodnutia:           11. 01. 2018
Meno a priezvisko sudcu, VSÚ:        JUDr. Juraj Valášek
ECLI:                                ECLI:SK:OSBN:2018:3217010147.3


	ROZSUDOK V MENE SLOVENSKEJ REPUBLIKY

	Okresný súd Bánovce nad Bebravou samosudcom JUDr. Jurajom Valáškom v trestnej veci proti
	obžalovanému F. N., nar. XX.XX.XXXX v B., trvale bytom F. - L., ul. Q. č. XXX/X, pre prečin rozširovania
	detskej pornografie podľa § 369 ods. X Tr. zákona v štádiu pokusu podľa § 14 ods. 1 Tr. zákona a iné
	na hlavnom pojednávaní dňa 11.1.2018, takto

	rozhodol:


	Obžalovaný F. N., nar. XX.XX.XXXX v B., trvale bytom F. - L., ul. Q. č. XXX/X

	je vinný, že

	1. Dňa 30.09.2015 z emailovej adresy a@b.c v časoch 22:29:25 (21:29:25 UTC) a 22:30:11 (21:30:11
	UTC) z presne neustáleného miesta v R. nad R. najpravdepodobnejšie z pohostinstva WOOD
	PUB nachádzajúceho sa na ul. Jesenského (GPS súradnice XX.XXXXXX/XX.XXXX) za využitia
	mobilného telefónu zn. Apple, model A1429 s IMEI číslom XXXXXXXXXXXXXXX komerčné označenie
	"Apple iPhone 5" pripojeného na internet prostredníctvom IP adresy 178.41.39.79 prostredníctvom
	internetového providera Slovak Telecom sa snažil odoslať dva digitálne obrazové súbory
	s označením bcXXXacXXXdXXXXXXefcXXXbXeeXfXXd.jpg a fXXXXXXXdXXXXXebbfXeXbffaX
	d7ca95.jpg obsahujúce zobrazenie dospelého muža s dieťaťom ženského pohlavia pri iných sexuálnych
	praktikách, ako je pohlavný styk smerujúci k vyvolaniu sexuálneho uspokojenia osoby
	2. Od presne nezistenej doby po tom, čo si ju nezisteným spôsobom zadovážil dňa 08.03.2016 vo svojom
	mobilnom telefóne zn. Apple, model A1586 s IMEI číslom XXXXXXXXXXXXXXX komerčné označenie
	"Apple iPhone 6", v notebooku zn. Asus, model A6R. MB, VER: A6RP ako i na USB kľúči zn. Kingston
	Data traveler 4Gb, ružovej farby s kovovým uzáverom pre seba prechovával detskú pornografiu v podobe
	viacerých digitálnych obrazových súborov zobrazujúcich obnažené telá detí vo veku zjavne nižšom ako
	18 rokov pri pohlavnom styku, orálnom sexe a iných sexuálnych praktikách, a zobrazených obnažených
	pohlavných orgánov detí, a na notebooku zn. Asus i tri obrazovo zvukové záznamy s obsahom detskej
	pornografie, všetky smerujúce k vyvolaniu sexuálneho uspokojenia osoby

	teda

	v bode 1
	- Konal spôsobom bezprostredne smerujúcim k rozširovaniu detskej pornografie
	v bode 2
	- Prechovával detskú pornografiu

	čím spáchal
	v bode 1
	- prečin rozširovania detskej pornografie podľa § 369 ods. 1 Tr. zákona v štádiu pokusu podľa § 14 ods.
	1 Tr. zákona
	v bode 2
	- prečin prechovávania detskej pornografie a účasť na detskom pornografickom predstavení podľa §
	370 ods. 1 Tr. zákona.
	Za to sa
	odsudzuje


	Podľa § 369 ods. 1 Tr. zákona po zohľadnení ust. § 41 ods. 1 Tr. zákona, s prihliadnutím na § 38 ods.
	4 Tr. zákona, § 37 písm. h) Tr. zákona na úhrnný trest odňatia slobody v trvaní 30 /tridsať/ mesiacov.

	Podľa § 51 ods. 1 Trestného zákona sa výkon trestu odňatia slobody podmienečne odkladá.

	Podľa § 51 ods. 2 Trestného zákona sa určuje skúšobná doba v trvaní 3 (tri) roky a súčasne sa ukladá
	probačný dohľad nad správaním obžalovaného v skúšobnej dobe.

	Podľa § 51 ods. 4 písm. i) Trestného zákona sa obžalovanému ukladá povinnosť podrobiť sa
	psychoterapii alebo zúčastniť sa na psychologickom poradenstve.

	Podľa § 60 ods. 1 písm. a) Trestného zákona sa obžalovanému ukladá trest prepadnutia veci, a to
	- 1 ks notebook zn. Asus, model A6R. MB, VER: A6RP XXNOASXXXXXX
	- 1 ks telefón zn. Apple, model A1586 s IMEI číslom XXXXXXXXXXXXXXX komerčné označenie "Apple
	iPhone 6"
	- 1 ks USB kľúča zn. Kingston Data traveler 4Gb, ružovej farby s kovovým uzáverom.

	odôvodnenie:


	Z dôkazov vykonaných na hlavnom pojednávaní súd zistil skutkový stav veci tak, ako je uvedený vo
	výrokovej časti tohto rozsudku.

	Obžalovaný na hlavnom pojednávaní po zákonnom poučení neuskutočnil žiadne zo zákonom
	predvídaných vyhlásení. K skutku č. 1 uviedol, že v čase skutku nebol v R. nad R., nemal tu čo robiť
	maximálne cez mesto prechádzal, podnik Wood pub nepozná a z uvedenej emailovej adresy a@b.c
	žiadne fotky ani nič podobné neposielal. Uviedol, že z jeho vedomostí sa skutok má týkať obrázkov
	dvoch dievčat, ktoré už majú 18 rokov, pričom po nahliadnutí na snímky poprel, že by tieto niekedy v
	minulosti videl a uviedol, že to sú pravdepodobne iné snímky ako mu ukazovala polícia. Obžalovaný
	potvrdil, že v čase vykonania domovej prehliadky používal mobilný telefón iPhone 6 čiernej farby a
	tento mobilný telefón bol zaistený políciou. Fotky, ktoré mu boli predložené sa v tomto mobilnom telefóne
	nachádzali, nakoľko má automatické zálohovanie a uvedené veci boli aj v počítači, niekto sa mohol
	dostať do počítača a z toho počítača prostredníctvom automatického zálohovania by sa to dostalo na
	mobilný telefón. Obžalovaný uviedol, že má účet na službe icloud, ktorý vytvoril pre účely registrácie
	mobilného telefónu, názov účtu je tomasduckyX@icloud.com. V minulosti mal dva účty, jeden na gmail a
	druhý na icloud, tie heslá nikomu nesprístupnil, ale na oba účty sa mohol dostať hoci kto, kto mal prístup
	k notebooku Asus, prípadne k telefónu. Svoj mobilný telefón požičiaval priateľom, keď niekomu došla
	napríklad batéria, takáto osoba mala možnosť dostať sa do jeho emailovej schránky, keďže on telefón
	odomkol, v takom prípade ona už nemusí zadávať ďalšie heslá aby sa dostala do jeho emailového
	konta. Obžalovaný následne na otázky potvrdil, že pozná emailovú adresu tO., je to jeho email, ale už
	v čase prvej domovej prehliadky uvedené emailové konto nepoužíval, pričom si nespomína, kedy si ho
	zriadil. Obžalovaný potvrdil, že používa mobilné číslo XXXX/XXX XXX. Heslo do emailovej schránky v
	mobilnom telefóne si nespomenie, nakoľko ho mal nastavené ako automatické prihlasovanie v mobile.
	Konto prestal používať, pretože konto sa mu zablokovalo, nevie z akého dôvodu. Mohol sa tam niekto
	do neho dostať, resp. nabúrať.

	Ku skutku č. 2, prechovávania detskej pornografie na USB kľúči a notebooku, tak tieto mal doma,
	ale tieto fotografie mohol dať do uvedených vecí hocikto, v byte nebýva sám, mohla to byť návšteva
	a podobne. Byt jeho rodičov má 2 miestnosti a to obývačka spojená so spálňou a jeho izba. V čase,
	keď došlo k domovej prehliadke v byte nebýval, nakoľko býval u priateľky, súrodenca nemá, nevie, či
	niekto iný používal jeho izbu. V čase domovej prehliadky sa nachádzal v uvedenom byte, pretože tam
	má stále veci, oblečenie, má tam aj trvalý pobyt, ale väčšinou sa zdržuje u priateľky. Veci, kt. boli zaistené
	pri domovej prehliadke, USB kľúč Kingston Data Traveler 4Gb ružovej farby s kovovým uzáverom a
	notebook Asus sú jeho veci, ale používať ich mohol hoci kto. Čo sa týka notebooku, jednalo sa o jediný
	notebook v domácnosti, mohli ho používať otec aj mama, prípadne návšteva a to isté aj ostatné veci.
	Nemal vedomosť, že sa na tých nosičoch nachádza detská pornografia, aj keď si z fóra stiahol, ku
	všetkým súborom sa nedostal. Notebook používal 1-2 krát do týždňa, viac bol na mobilnom telefóne.
	Naposledy ho použil on pred tou bytovou prehliadkou, keďže ho zobrali z jeho izby, avšak na ploche
	neprehľadával, či tam na nej niečo je. Nejaké súbory detskej pornografie. USB kľúč nechával v byte
	rodičov.


	K vlastníctvu mobilných telefónov obžalovaným tento uviedol, že pred mobilným telefónom iPhone 6
	používal iPhone 5. Pred mobilným telefónom iPhone 5 mal LG asi 5 alebo 6 rokov. iPhone 5 za iPhone 6
	vymenil 3 mesiace až 6 mesiacov pred domovou prehliadkou, keď mobilný telefón iPhone 5 dal priateľke
	U. D., vtedy ho vymazal a obnovil továrenské nastavenia. iPhone 5 mal iba niekoľko mesiacov, pričom
	v mesiaci september 2015 mohol používať spomínaný biely iPhone 5.

	Obžalovaný uviedol, že keď sa pri svojej prvej výpovedi priznal k tomu, že tie pornografické obrázky
	zo skutku 1 poslal on, myslel si, že sa jedná o iné obrázky, iné obrázky mu boli ukázané, posielal iné
	obrázky. Obžalovaný uviedol, že jeho rodičia sú rozvedený, takže teoreticky v tej izbe mohol spávať aj
	jeden z jeho rodičov. Jojo je prezývka jeho otca, v domácnosti sa iná osoba F. nevolá.

	Obžalovaný vypovedal, že jeho emailové konto malo byť heknuté alebo prelomené, pretože sa mu naň
	nedalo z ničoho nič prihlásiť. Nevie prečo, pričom pri prvotnom výsluchu uviedol, že to bolo kvôli tým
	dvom fotografiám, kt. odoslal. Posielal nejaké fotografie s pornografickým motívom, nebol toho názoru,
	že sa jedná o osoby mladšie ako 18 rokov, avšak si myslel, že to možno Google vyhodnotil inak a preto
	mu tento účet zablokovali.

	Znalec Ing. Vladimír Adámik po zákonnom poučení na hlavnom pojednávaní uviedol, že dňa 1.4.2016
	mu boli predložené vecné stopy, kt. mal preskúmať. Z nich sa na troch, kt. sú v ZP skrátene označené
	ako vec podčiarknuté 1, 2 a 5, nachádzali obrazové alebo obrazovo zvukové záznamy zachytávajúce
	detskú pornografiu, alebo pornografiu všeobecne, pričom vec 1 mobilný telefón iPhone 6 obsahoval
	súbory zhodné s tými, kt. mi boli predložené spolu s uznesením na optickom nosiči, kt. obsahoval jeden
	skomprimovaný a zaheslovaný súbor images.zip. Okrem týchto súborov vec jedna obsahovala aj iné
	súbory s pornografiou, tieto zálohoval v rámci neviazanej elektronickej prílohy posudku označenej ako
	príloha č. 2. Tento mobilný telefón slúžil aj k pripájaniu na internet, prístupu k soc. sieťam, prezeraniu
	videí z internetu, mal zadefinované 3 emailové účty, jeden z nich mal názov tO.om. Celkovo bolo z
	tejto veci pozitívne zaradených 146 súborov, k veci dva notebooku Asus môže uviesť, že tento bol
	nainštalovaný 26.12.2012, bol na ňom vytvorený iba jeden používateľ s menom C., kt. sa posledný
	krát úspešne prihlásil do operačného systému 16.2.2016, tento užívateľ nemal zadefinované žiadne
	heslo, z čoho vyplýva, že hneď po zapnutí počítača sa zobrazila pracovná plocha bez potreby zadania
	akéhokoľvek autentifikačného údaju. Tento počítač evidoval históriu internetovej aktivity prehliadačov,
	kde za cca 13 mesiacov, bolo 3573 záznamov. Súpis tejto internetovej aktivity je zarchivovaný v rámci
	prílohy č. 4 ZP a obsahuje najčastejšie prístup k stránkam s pornografickým obsahom. Tento notebook
	bol využívaný aj k pripájaniu relatívne veľkého množstva prenášacích zariadení, tak ako uvádza na
	strane 65 ZP, kde sa nachádza súpis 31 unikátnych zariadení, kt. boli niekedy k notebooku pripojené,
	jedná sa hlavne o USB kľúče a pamäťové karty. Priamo na pracovnej ploche sa nachádzali súbory s
	detskou pornografiou, časť z nich je reprodukovaná aj v posudku na stranách 66-68. Vec č. 5 bol USB
	zn. Kingston, tento obsahoval súbory s evidentne detskou pornografiou, kt. sa nachádzali v adresári
	s názvom Prestigio. Celkovo sa jednalo o 110 pozitívne lokalizovaných súborov, kt. sú zarchivované v
	rámci prílohy č. 2 posudku. Okrem toho boli z danej veci vyťažené aj iné súbory, kt. súvis s predmetom
	posudku neposudzoval, iba zaarchivoval v rámci prílohy č. 4 ZP. Okrem priamo prístupných súborov boli
	vyťažené aj obnovené alebo zrekonštruované súbory s detskou pornografiou a to z veci 2 a veci 5, ich
	archív je súčasťou prílohy č. 3 posudku.

	Znalec na otázky uviedol, že z hľadiska skutku č. 1 mal k dispozícii CD s obsahom, avšak na týchto
	súboroch neboli také digitálne stopy, na základe kt. by sa vedel vyjadriť, na aké miesto mal obvinený
	poslať tie dva kusy inkriminovaných súborov vykazujúcich znaky detskej pornografie. Znalec uvádza,
	že keď sa zistí vlastník uvedenej IP adresy, vie ustáliť, kto v čase skutku využíval uvedenú IP adresu.
	Nebude možné vyhodnotiť, či dáta v rámci skutku 1 boli prenášané prostredníctvom dátového prenosu
	mobilnej siete alebo wifi. Predložené veci neobsahovali nijaké digitálne stopy, na základe kt. by sa dalo
	jednoznačne uviesť, že niektorý z týchto archivovaných súborov bol rozposielaný. V službe icloud.com
	pokiaľ sa na nej nejaké dáta zálohujú, aj bez vyžiadania tieto dáta opätovne vracia na zariadenie,
	v prípade správne zadaných prístupových hesiel a zvolenej automatickej synchronizácie dochádza k
	prenosu súborov zo serverov spoločnosti na mobilné zariadenie automaticky. Niektoré z fotografií a to
	konkrétne tie, kt. sa nachádzajú na č.l 130 posudku boli preposielané z účtu F.l.com na tú istú gmailovú
	schránku.


	Ďalej súd na hlavnom pojednávaní oboznámil listinné dôkazy, konkrétne za relevantné považoval najmä:
	znalecké posudky z odboru elektrotechniky s prílohami č. 20/2016 a z odboru zdravotníctvo a farmácia,
	odvetvie psychiatria s prílohami, č. 97/2017, obrazové súbory s detskou pornografiou, úradný preklad
	prvotnej informácie Národného centra pre nezvestné a vykorisťované deti, Spojené štáty americké,
	zápisnica z vykonanej domovej prehliadky s fotodokumentáciou, zápisnica o vydaní veci, správa o
	povesti z miesta bydliska, výpisy z ústrednej evidencie priestupkov, odpis registra trestov u obžalovaného
	a ostatný spisový materiál.

	Znalecký posudok z odboru elektrotechniky s prílohami č. 20/2016 obsahuje obdobné skutočnosti,
	ako vyplývajú z výsluchu znalca Ing. Vladimíra Adámika na hlavnom pojednávaní. Z pripojenej
	fotodokumentácie, ktorá je súčasťou znaleckého posudku je zrejmé, že značný počet súborov
	zaistených na pevnom disku notebooku zn. asus, mobilného telefónu iPhone 6 a usb kľúča Kingston
	data traveller majú charakter detskej pornografie, nakoľko zachytávajú deti, resp. zjavne maloleté osoby
	rôzneho pohlavia pri pohlavnom styku, orálnom sexe a iných sexuálnych praktikách, a zobrazených
	obnažených pohlavných orgánov detí, pričom o erotickej povahe týchto digitálnych snímok nemal súd
	akúkoľvek pochybnosť.

	Znalecký posudok z odboru zdravotníctvo a farmácia, odvetvie psychiatria s prílohami, č. 97/2017 k
	duševnému stavu obžalovaného v relevantnej časti konštatuje neexistenciu duševnej choroby v zmysle
	choromyseľnosti u obžalovaného, zo strany znalca je konštatované vyhýbanie sa elektrofyziologickému
	PPG vyšetreniu ( o ktoré obžalovaný napriek námietkam nemal záujem ani pri priamej výzve na
	hlavnom pojednávaní zo strany súdu). Obžalovaný sa v rámci znaleckého posudzovania označuje
	za heterosexuálne a primerane vekovo orientovanú osobu. Z týchto dôvodov znalec nebol schopný
	jednoznačne upresniť jeho sexuálnu orientáciu, prípadne sex. poruchu a jej prípadný dosah na konanie
	obžalovaného. Znalec na druhú stranu konštatuje zachovanie ovládacích a rozpoznávacích schopností u
	obžalovaného v plnom rozsahu ako aj schopnosť chápať trestné konanie. Vzhľadom na neuskutočnenie
	PPG vyšetrenia pre nespoluprácu obžalovaného nebol znalec schopný vyhodnotiť potrebu akéhokoľvek
	ochranného liečenia.

	Z úradného prekladu správy národného centra pre nezvestné a zneužívané deti ( USA) - správy
	cybertipline č. 6706276 vyplýva, že zo strany poskytovateľa internetových služieb - spoločnosti Google
	so sídlom v USA bolo pri jeho automatizovanej činnosti zistené, že používateľom ich služby vedeným
	pod e-mailovou adresou tomino.duckymail.com a mobilným číslom +XXXXXXXXXXXX boli na servery
	spoločnosti nahrané za účelom priloženia k e-mailu dva samostatné súbory nesúce znaky detskej
	pornografie vo forme zobrazenia maloletých osôb predpubertálneho veku vo forme sexuálneho aktu
	a ako aj s prvkami lascívneho vystavovania. Súbory boli odoslané na servery spoločnosti pomocou
	poskytovateľa internetových služieb Slovak Telecom z lokality Bánovce nad Bebravou bližšia lokalizácia
	bola udaná GPS súradnicami XX.XXXXXX/XX.XXXX. Zo správy taktiež vyplýva, že tieto súbory možno
	boli, alebo neboli odoslané.

	Zo zápisnice o vykonaní domovej prehliadky a priloženej fotodokumentácie vyplýva, že spôsobom
	súladným so zákonom v detskej izbe bytu č. 13 nachádzajúceho sa v F. na ulici Q. XXX/X boli zaistené
	identické veci, ktoré následne boli podrobené znaleckému skúmaniu z odvetvia elektrotechniky.

	Zo zápisnice o vydaní veci vyplýva, že osobou U. D. bola dobrovoľne vydaná vec mobilný telefón
	iPhone 5, ktorá je identická s vecou, ktorá bola následne podrobená znaleckému skúmaniu z odvetvia
	elektrotechniky.


	Zo správ k osobe obžalovaného a odpisu registra trestov u jeho osoby vyplýva, že tento doposiaľ nebol
	uznaný za vinného zo spáchania trestného činu a v mieste trvalého bydliska bližšie hodnotený nebol,
	avšak z výpisu ústrednej evidencie priestupkov vyplýva v období od 27.12.2014 postihnutie 5 krát za
	priestupky prevažne na úseku cestnej dopravy.
	V časti bodu 1 obžaloby sa obžalovanému kládlo za vinu, že mal dňa 30.09.2015 z emailovej adresy
	a@b.c poslať v Bánovciach nad Bebravou z mobilného telefónu Apple iPhone 5 dva digitálne obrazové
	súbory obsahujúce zobrazenie dospelého muža s dieťaťom ženského pohlavia pri iných sexuálnych
	praktikách, ako je pohlavný styk smerujúci k vyvolaniu sexuálneho uspokojenia osoby. Súd považoval
	za zjavné, že identifikované snímky mali charakter detskej pornografie. Obžalovaný nespochybňoval,
	že v prípade uvedenej e-mailovej adresy sa jedná o ním zriadené konto, pričom nespochybňoval ani
	vlastníctvo zariadenia iPhone 5 v čase skutku a telefónneho čísla priradeného z emailovej adrese.
	Obžalovaný na druhú stranu pri výpovedi popieral, že sa nachádzal v čase skutku na mieste skutku,
	resp. čo i len v jeho blízkosti. Poukazoval na skutočnosť, že umožňoval disponovať mobilným telefónom
	aj jeho kamarátom, ak mali vybitú batériu a pod. Taktiež uviedol, že sa domnieva, že jeho e-mailová
	schránka bola " heknutá", t.j. bola prelomená jej ochrana heslom a uvedené súbory mohla odoslať iná
	osoba. Obžalovaný taktiež uviedol, že pri jeho výsluchu ako svedka mu boli predložené iné fotografie,
	ako tie, ktoré sú predmetom skutku a ktoré zobrazovali podľa neho už dospelé osoby, a takéto fotky
	preposielal iným osobám. Súd výpovedi obžalovaného však neuveril pre jej vnútorné rozpory, ako aj
	pre nesúlad s ostatnými vykonanými dôkazmi. Jednak je nelogické reálne predpokladať, že by osoba,
	ktorá tvrdí, že v období skutku sa nenachádzala v oblasti centra mesta Bánovce nad Bebravou ( aj
	keď GPS súradnice zaznamenané pri odosielaní súborov nie sú presným identifikátorom polohy, ale iba
	približným, sú napriek tomu jednoznačne aj s poukazom na závery znaleckého dokazovania dostatočné
	na konštatovanie, že k skutku došlo v oblasti mesta Bánovce nad Bebravou pri pohostinstve Wood pub)
	poskytla inej osobe svoj mobilný telefón aby táto išla s ním ( bez vymenenia sim karty) na miesto skutku
	a táto v uvedenom čase jednak tieto snímky sama na uvedené požičané zariadenie vložila ( keďže
	obžalovaný aj túto časť popieral) a následne sa pokúšala aj ďalej z tohto zariadenia ju inej osobe odoslať.
	Taktiež aj v prípade akceptovania, že identické snímky majúce charakter detskej pornografie boli na
	zariadenie iphone 6 prenesené v rámci použitia služby icloud je zrejmé, že týmto spôsobom nemožno
	vysvetliť ako sa prvotne fotografie dostali na pôvodné zariadenie. Z pohľadu obrany obžalovaného,
	že jeho zariadenie, prípadne jeho e-mailový účet mal prelomenú elektronickú ochranu inou osobou
	("heknutý"), súd poukazuje na skutočnosť, že táto by spôsobila jednak značný počet neúspešných
	pokusov prihlásenia pri elektronickom zisťovaní hesla a následne prihlásenie zariadenia z inej IP adresy
	a veľkou pravdepodobnosťou aj iného internetového providera (nie mobilný internet), preto ani tejto
	verzii súd vzhľadom na výpis pripojení neuveril. Súd taktiež poukazuje na skutočnosť, že vzhľadom
	na automatické nastavenie prihlásenia do zariadenia a e-mailového účtu obžalovaného uvádzané v
	jeho výpovedi je možné vylúčiť aj odpozorovanie hesla pri sledovaní zadávania hesla obžalovaným.
	Ďalším prvkom, ktorý podporne preukazuje disponovanie obžalovaného s detskou pornografiou je
	skutočnosť, že snímky obdobného charakteru sa našli aj na iných zariadeniach v jeho dispozícii a
	aj keď s niektorými z týchto mohli disponovať aj iné osoby za jedinú osobu, ktorá mala v podstate
	neobmedzený prístup ku každému z týchto zariadení možno považovať výlučne osobu obžalovaného.
	Z pohľadu zavinenia súd mal konanie páchateľa za úmyselné, keďže pripojenie prílohy k elektronickej
	pošte vyžaduje priamu voľbu súborov, ktoré chce páchateľ pripojiť, čím páchateľ sám svojim vedomým
	konaním vybral na odoslanie elektronickou formou súbory majúce povahu práve detskej pornografie.
	Vzhľadom na poznatky vyplývajúce zo správy cybertipline č. 6706276 je však zrejmé, že nie je možné
	konštatovať, či súbory boli skutočne reálne odoslané, aj keď sa obžalovaný o uvedené snažil ich
	pripojením formou prílohy k elektronickej pošte. Obžalovaný sa tak dopustil iba konania bezprostredne
	smerujúceho k dokonaniu trestného činu a v úmysle spáchať trestný čin, keďže napriek vykonanému
	dokazovaniu zostali pochybnosti, či skutočne aj došlo k dokonaniu trestného činu reálnym doručením
	správy s prílohami do dispozičnej sféry inej osoby, t.j. dokonania rozširovania detskej pornografie.
	V časti skutku 2, kde obžalovaný taktiež popieral svoju vinu a v zmysle jeho obrany sa detské
	pornografické snímky dostali na jeho zariadenia ( nakoľko obžalovaný potvrdil, že sa jedná o veci
	v jeho vlastníctve) umožnením disponovať s týmito zariadeniami iným osobám, kde poukazoval na
	skutočnosť, že aj keď usb kľúč zn. Kingston a notebook zn. Asus boli v "jeho" izbe, jedná sa o
	dvojizbový byt, pričom rodičia, ktorí v ňom prevažne bez jeho prítomnosti bývajú možno prespávajú
	aj v jeho izbe, prípadne sa k zariadeniam mohol dostať niekto zo známych jeho rodičov pri návšteve.
	Súd tejto verzii neuveril. Jednak je v rozpore so základnou logikou aby rodinní známi navštívili rodičov
	obžalovaného a súčasťou takejto návštevy nielen umiestnili značný počet detských pornografických
	snímkov do ľahko dostupného adresára ( adresár umiestnený priamo na " ploche" počítača), ale dokonca
	osobitne tieto nahrávali aj do ďalšieho samostatného úložného zariadenia - usb kľúča zn. Kingston.
	Obdobne aj u rodičov obžalovaného je neuveriteľné, že by títo mali snímky takéhoto charakteru ukladať
	už v roku 2014, a to v značnej početnosti či už súborov, ale aj početnosti jednotlivých dní, kedy
	boli takéto snímky na pevný disk počítača ukladané a to na ľahko dostupné miesto v počítači, bez
	toho, aby si to vlastník počítača - obžalovaný všimol, pričom takéto konanie samo o sebe napĺňa
	znaky prechovávania detskej pornografie. S poukazom však na skutočnosť, že snímky charakteru
	detskej pornografie sa nachádzali aj na iných zariadeniach vo vlastníctve obžalovaného bol súd bez
	akýchkoľvek pochybností presvedčený, že práve obžalovaný bol osobou, ktorá snímky s charakterom
	detskej pornografie na zariadenia pri ich zadovážení umiestnila a toto zadovažovanie sa uskutočňovalo
	jednoznačne aj v období, keď už obžalovaný nebol osobou mladistvou, t.j. po 24.9.2014. Vzhľadom na
	početnosť snímok, početnosť jednotlivých samostatných období, kedy k ukladaniu snímok došlo, ako aj
	ukladanie snímok v prevažnej miere do identického adresára zjavne preukazuje uvedomelú a cielenú
	činnosť obžalovaného preukazujúcu priamy úmysel dopustiť sa zásahu do záujmu chráneného trestným
	zákonom na nerušenom a mravnom vývoji detí a ochrane pred zadovažovaním a prechovávaním detskej
	pornografie.


	Súd preto mal za preukázané, že obžalovaný spáchal skutky 1 a 2 v takom rozsahu ako je to uvedené
	v príslušnej výrokovej časti tohto rozhodnutia. Súd preto uznal obžalovaného za vinného zo spáchania
	prečinu rozširovania detskej pornografie podľa § 369 ods. 1 Tr. zákona v štádiu pokusu podľa §
	14 ods. 1 Tr. zákona, vzhľadom na pochybnosti týkajúce sa dokonania trestného činu a v bode 2
	obžaloby obžalovaného za vinného zo spáchania prechovávania detskej pornografie a účasť na detskom
	pornografickom predstavení podľa § 370 ods. 1 Tr. zákona.

	Po zvážení všetkých rozhodných skutočností dôležitých pre určenie druhu a výmery trestu, súd prihliadal
	na spôsob spáchania trestnej činnosti, jej následok, zavinenie, pohnútku páchateľa, ako aj na prevahu
	priťažujúcich okolností. Súd je toho názoru, že v danom prípade existovala na strane obžalovaného iba
	jedna priťažujúca okolnosť vo forme spáchania viacerých trestných činov (§ 37 písm. h) Tr. zákona).
	Súd následne v súlade s pravidlom uvedeným v ust. § 41 ods. 1 Tr. zákona ukladal úhrnný trest, podľa
	trestnej sadzby za najprísnejšie posudzovaný trestný čin, ktorej dolnú hranicu upravoval jej zvýšením
	o 1/3 ( § 38 ods. 4) vzhľadom na prevahu priťažujúcich okolností. V danom prípade najprísnejšie
	trestným činom bol prečin rozširovania detskej pornografie podľa § 369 ods. 1 Tr. zákona, kde základnou
	zákonnou trestnou sadzbou je sadzba 1 - 5 rokov. Súd následne túto upravoval v súlade s ust. §
	38 ods. 4 Tr. zákona zvýšením dolnej hranice trestnej sadzby o jednu tretinu na 2 roky 4 mesiace
	- 5 rokov. Berúc do úvahy všetky rozhodujúce skutočnosti dôležité pre určenie druhu a výmeru
	trestu, vzhľadom na spôsob spáchania trestnej činnosti, početnosť zásahov do jednotlivých zákonom
	chránených záujmov, zavinenie obžalovaného, ale na druhú stranu s prihliadnutím aj na trestnoprávnu
	bezúhonnosť obžalovaného, a súčasné ukladanie psychoterapie, ktorá taktiež prispeje, resp. by mala
	prispieť k odstráneniu nebezpečnosti opakovania obdobného konania zo strany obžalovaného, mal
	súd za to, že je možné obžalovanému uložiť trest pri dolnej hranici upravenej trestnej sadzby a to vo
	výmere 30 mesiacov. Súd bol toho názoru, že za takýchto okolností nie je nevyhnutné aby uložený
	trest bol spojený s jeho priamym výkonom, práve naopak podmienečný odklad výkonu trestu spojený
	s probačným dohľadom nad správaním obvineného a súčasnej povinnosti podrobiť sa psychoterapii
	v skúšobnej dobe stanovenej v rozsahu troch rokov hrozbou premeny trestu, zabezpečí naplnenie
	nápravného a prevenčného účelu trestu. Súd taktiež považoval za potrebné uložiť obžalovanému trest
	prepadnutia vecí a to notebooku zn. Asus, telefónu "Apple iPhone 6" a USB kľúča zn. Kingston, ktoré
	jednak všetky boli použité pri páchaní trestnej činnosti vzhľadom na v nich zistený detskopornografický
	obsah a boli jednoznačne vo vlastníctve obžalovaného. Pri mobilnom telefóne zn. Apple, model A1429 s
	IMEI číslom XXXXXXXXXXXXXXX komerčné označenie "Apple iPhone 5" použitom pri skutku č.1, súd
	na rozdiel od trestného rozkazu dospel k názoru, že nie je na mieste uložiť trest prepadnutia veci aj voči
	tomuto predmetu. Vychádzal pritom z obsahu spisu, kde v prvotnej výpovedi sám obžalovaný uviedol,
	že tento mobilný telefón dal priateľke U. D., táto osoba predmetnú vec aj dobrovoľne vydávala v rámci
	trestného konania. Z výpovede taktiež vyplýva, že uvedenú vec jej dal na Vianoce v roku 2015 ( ako
	vianočný darček), čo je zhodné so zisteniami konštatovanými v znaleckom posudku, z ktorých vyplýva
	obnovenie továrenských nastavení, kompletné vymazanie uložených dát ( včítane akýchkoľvek stôp po
	nelegálnom obsahu) a zmena užívateľa na osobu označenú U. ku dňu 24.12.2015. Tieto skutočnosti
	viedli súd ku konštatovaniu, že odo dňa 24.12.2015 je na mieste považovať za vlastníka veci U. D. a nie
	je teda vecou vo vlastníctve obžalovaného, ktorú by bolo možné postihnúť trestom prepadnutia veci.

	Poučenie:


	Proti tomuto rozsudku je možné podať odvolanie do 15 dní od oznámenia rozsudku cestou podpísaného
	súdu na Krajský súd v Trenčíne. Oznámením rozsudku je jeho vyhlásenie v prítomnosti toho, komu treba
	rozsudok doručiť. Ak sa rozsudok vyhlásil v neprítomnosti takejto osoby, oznámením je až doručenie
	rozsudku. ( podľa § 309 ods. 1 Tr. poriadku).