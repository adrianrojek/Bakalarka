Súd:                                  Okresný súd Trenčín
  Spisová značka:                       2T/124/2012
  Identifikačné číslo súdneho spisu:    3112011610
  Dátum vydania rozhodnutia:            06.09.2013
  Meno a priezvisko sudcu, VSÚ:         JUDr. Beáta Schmidtová
  ECLI:                                 ECLI:SK:OSTN:2013:3112011610.2
  Oblasti právnej úpravy:               Trestné právo - Majetok
                                        Trestné právo - Majetok
  Povaha rozhodnutia:                   Potvrdené


	ROZSUDOK V MENE SLOVENSKEJ REPUBLIKY

	Okresný súd Trenčín na hlavnom pojednávaní konanom dňa 06.09.2013 v Trenčíne samosudkyňou
	JUDr. Beátou Schmidtovou takto

	rozhodol:


	r o z h o d o l :

	Obžalovaný
	L. O., nar. XX.XX.XXXX v Ilave, trvale bytom Dubnica nad Váhom, U. mieru č. XXX/X

	sa podľa § 285 písm. c) Tr. poriadku oslobodzuje spod obžaloby pre prečin poškodenia a zneužitia
	záznamu na nosiči informácií podľa § 247 ods. 1 písmeno d) Tr. zákona a prečin poškodzovania
	cudzích práv podľa § 376 Tr. zákona, ktorého sa mal dopustiť tak, že

	doposiaľ nezisteným spôsobom získal neoprávnený prístup k užívateľským kontám, a to “sonamon“
	patriace Soni M. a “gispawn“ patriace poškodenému B. E., ktoré mali vytvorené na internetovom portály
	www.azet.sk <http://www.azet.sk> na stránke www.pokec.sk <http://www.pokec.sk>, pričom registrácia
	prebehla u poškodenej Soni M. na nicku “sonamon“ dňa 26.01.2006 z IP adresy 213.151.217.133 a u
	poškodeného B. E. na nicku “gispawn“15.10.2004 z IP adresy XXX.XXX.XXX.XX, do ktorých následne
	v období od 19.05.2009 do 22.05.2009 prihlasoval z IP adries, a to konkrétne na užívateľské konto
	“sonamon“ dňa 19.05.2009 v čase 21.06 h z IP adresy XX.XXX.XXX.XXX, dňa 20.05.2009 v čase 00.34
	h z IP adresy XX.XXX.XXX.XXX, dňa 20.05.2009 v čase o 01.30 h z IP adresy XX.XXX.XXX.XXX, dňa
	20.05.2009 v čase o 01.54 h z IP adresy XX.XXX.XXX.XXX, dňa 20.05.2009 v čase o 04.36 h z IP
	adresy XX.XXX.XXX.XXX, dňa 21.05.2009 v čase o 21.37 h z IP adresy XX.XXX.XX.XXX, dňa
	21.05.2009 v čase o 21.38 h z IP adresy XX.XXX.XX.XXX, dňa 22.05.2009 v čase o 3.53 h z IP adresy
	XX.XX.XXX.XXX, dňa 22.05.2009 v čase o 21.44 h z IP adresy XX.XX.XXX.X, dňa 22.05.2009 v čase o
	21.47 h z IP adresy XX.XX.XXX.X, dňa 22.05.2009 v čase o 21.50 h z IP adresy XX.XX.XXXX.X, dňa
	22.05.2009 v čase o 21.51 h z IP adresy XX.XX.XXX.X a na užívateľské konto “gispawn“ dňa
	21.05.2009 v čase o 19.38 h z IP adresy XX.XXX.X.XXX, dňa 21.05.2009 v čase o 22.07 h z IP adresy
	XX.XX.XXX.XXX, dňa 22.05.2009 v čase o 01.34 h z IP adresy XX.XX.XXX.XXX, dňa 22.05.2009 v
	čase o 21.56 h z IP adresy XX.XX.XXX.X, dňa 22.05.2009 v čase o 22.06 h z IP adresy XX.XX.XXX.X,
	kde po takomto prihlásení získal neoprávnene prístup k počítačovým dátam uchovávaných v osobných
	profiloch oboch poškodených, pričom zmenil heslá do obidvoch užívateľských kont “sonamon“ a
	“gispawn“ a z tohto dôvodu sa poškodená A. M. od 19.05.2009 nemohla prihlásiť na svoje konto
	“sonamon“ a to ani po opakovaných pokusoch, pričom L. O. v mene A. M. rozposielal jej známym rôzne
	emaily, v ktorých uviedol, že ukončuje spoluprácu so zákazníkmi a aby jej priatelia už na toto konto
	nepísali, a taktiež ani poškodený B. E. sa od 21.05.2009 nemohol prihlásiť na svoje konto “gispawn“ a
	to ani po opakovaných pokusoch,

	pretože nebolo dokázané, že skutok spáchal obžalovaný.

	o d ô v o d n e n i e :

	Okresný súd Trenčín na hlavnom pojednávaní zistil skutkový stav veci tak, ako je uvedený vo výrokovej
	časti tohto rozsudku.

	Obžalovaný L. O. na hlavnom pojednávaní poprel spáchanie skutku, nakoľko nie je tak technicky
	zdatný, aby sa dopustil skutku, ktorý sa mu kladie za vinu a poukázal, že v súčasnosti sa živí
	manuálnou prácou. Uviedol, že k jeho počítaču mali prístup viaceré osoby, napr. jeho bratia a sestra, či
	kamaráti, pričom počítač nebol chránený prístupovým heslom. Poukázal tiež, že aj napriek poznaniu IP
	adries, z ktorých sa prihlasovalo na predmetné kontá svedkov - poškodených, nebolo preukázané, že
	predmetné prihlásenia boli realizované z jeho počítača, resp. obžalovaným osobne, nakoľko v tom čase
	sa na internet pripájal prostredníctvom wifi siete, ktorej prihlasovacie heslo bolo v názve siete, a teda
	ktokoľvek sa mohol prihlásiť cez jeho wifi sieť. Wifi sieť bolo možné zachytiť aj mimo jeho obydlia, napr.
	vonku na parkovisku, pričom spôsob prihlasovania poznala aj svedkyňa L. O.. Vo vzťahu k svedkyni L.
	O. vypovedal, že sa rozišli na jeseň roku 2009, avšak v dobrom. Nemali medzi sebou žiadne konflikty.
	Rozchod však inicioval on. Výpoveď svedkyne L. O. z prípravného konania považuje za klamstvo.
	Potvrdil však konflikt so J. O., sestrou svedkyne.

	Svedkyňa - poškodená A. M. v prípravnom konaní vypovedala, že si zriadila na portály Azet.sk
	emailovú schránku s názvom “sonamon“, ktorú využívala na súkromné i pracovnú účely. Asi dňa
	18.05.2009 dostala email od L. O., členky jej obchodnej skupiny. Po jeho otvorení sa na obrazovke
	zobrazila akoby úvodná stránka portálu Azet.sk s výzvou na prihlásenie, a preto sa opätovne prihlásila.
	Neskôr sa bez problémov z emailu odhlásila. Dňa 19.05.2009 sa s pôvodným heslom už nemohla na
	email prihlásiť. Od spoločnosti Azet.sk si vyžiadala heslo. Po prihlásení zistila, že všetky emaily aj s
	údajmi boli zmazané. Následne jej prišiel email s ponukou, že ak chce svoje emaily späť, má zaplatiť
	dosť vysokú čiastku. S odosielateľom tejto ponuky komunikovala emailom, avšak už ich všetky
	vymazala. Kontaktovala L. O., ktorá jej oznámila, že uvedený útok spáchal jej bývalý priateľ L. O., ktorý
	získal prístup do emailu L. O. a rozposielal jej známym emaily lákajúce na jej fotky. Svedkyňu -
	poškodenú kontaktovali jej známi a členky obchodnej skupiny s tým, že im od poškodenej prichádzajú
	emaily o ukončení obchodnej spolupráce a aby poškodenej už na jej email nepísali. Preto kontaktovala
	políciu. Odvtedy nezaznamenala žiadne zásahy. Uvedeným konaním jej nevznikla žiadna škoda. Mala
	len obavu zo zneužitia získaných údajov. Preto si neuplatnila nárok na náhradu škody.

	Svedok - poškodený Jozef E. v prípravnom konaní vypovedal, že približne v roku 2005 si zriadil cez
	portál Azet.sk emailovú schránku, kde mal uložené všetky osobné a firemné údaje ako aj rôzne heslá. V
	polovici mesiaca máj 2009 mu od odosielateľa katrinuXX@gmail.com <mailto:katrinuXX@gmail.com>
	došiel mail. Po jeho otvorení sa mu zobrazil nápis, že sa stal obeťou phishingu, ktorý ignoroval. Od
	21.05.2009 sa však nemohol, a to ani po opakovaných pokusoch, prihlásiť do svojho emailu. Následne
	zistil, že jeho prihlasovacie údaje boli zmenené, a preto ho nechal administrátorom zablokovať. Pred
	zablokovaním boli však z jeho emailovej schránky odoslané jeho priateľom správy, napr. že kupuje
	aminokyseliny a ako dôkaz boli súčasťou správ faktúry o kúpe vitamínových doplnkov. K svojmu emailu
	mal vytvorený záložný email, na ktorý mu boli zaslané údaje o zmenách prihlasovacích údajov, čo mu
	umožnilo sa opätovne prihlásiť a zmeniť prihlasovacie údaje, avšak informáciu, že zmenil prihlasovacie
	údaje bola zaslaná aj obžalovanému, keďže si tiež zadal svoj email, na ktorý sa mu posielali správy o
	zmene prihlasovacích údajov. Potom sa asi dve hodiny obaja na email prihlasovali a menili
	prihlasovacie údaje. O tom, že za útokom stál Lukáš O. sa dozvedel od priateliek zo Súče. Tie však
	útok na ich emaily na polícii nenahlásili. Svedok - poškodený kontaktoval L. O., ktorá mu oznámila, že
	sa už s L. O. rozišla, ale bojí sa ho, lebo sa jej vyhrážal pomstou za rozchod. Preto si svedok -
	poškodený myslí, že obžalovaný zistil jeho emailovú adresu, po tom ako získal prístup do emailového
	konta L. O., keďže poškodený a L. O. mali na seba emailové kontakty navzájom uložené v zozname
	priateľov. Nové konto si nemusel zriadiť, keďže sa mu podarilo zo svojho emailu odstrániť z nastavenia
	email obžalovaného, a preto už obžalovanému neboli zasielané informácie o zmenách prihlasovacích
	údajov. Žiadny ďalší útok na svoj email už nezaznamenal. Uvedeným konaním mu nevznikla žiadna
	škoda. Mal len obavu zo zneužitia získaných údajov. Preto si neuplatnil nárok na náhradu škody.

	Svedkyňa L. O. v prípravnom konaní vypovedala, že sa začiatkom roka 2009 rozišla s obžalovaným,
	ktorý sa jej po rozchode vyhrážal. Po zmene telefónneho čísla a emailu ju už nekontaktoval.
	Obžalovaný poznal názov jej emailu, keďže spolu emailom komunikovali. V emaily mala uložené aj
	kontakty na A. M., keďže bola členkou jej obchodnej skupiny, aj B. E., v ktorého krčme v Dolnej Súči
	pracovala. Po rozchode jej obžalovaný prezradil, že získal heslo do jej konta. Niekedy v polovici roka
	2009 ju kontaktovala A. M. ohľadom emailov, ktoré svedkyne - poškodenej od nej prichádzali.
	Kontaktoval ju aj poškodený B. E., ktorému povedala, že za útokom na jeho email je obžalovaný.
	Uviedla, že L. O. získal prístup aj ku kontám jej dvoch priateliek. Tie však políciu nekontaktovali.
	Dodala, že sa bojí, že ju bude obžalovaný opäť kontaktovať a vyhrážať sa jej.

	Súdom pribratý odborný konzultant, Ing. Eduard Jenčo, MBA., vo svojom písomnom vyjadrení uviedol,
	že z dôkazov zadovážených v prípravnom konaní nie je preukázané, že sa niekto nabúral do kont
	svedkov - poškodených A. M. a B. E., zmenil ich prístupové heslá, a z ich emailov odoslal emailové
	správy. Taktiež neboli identifikované zariadenia, z ktorých mal byť spáchaný uvedený skutok, pričom
	odborný konzultant poukázal, že na identifikáciu zariadenia by bolo potrebné zabezpečiť logové
	záznamy zo spoločnosti Azet.sk, z ktorých by sa identifikovali IP adresy a na ich základe by sa vyžiadali
	záznamy poskytovateľa pripojenia k internetu. Následne by sa vyhotovil znalecký posudok k obsahu,
	autenticite a identifikácii odosielateľa emailových správ zo schránok poškodených, pričom by bolo
	potrebné tiež zabezpečiť od obžalovaného počítačové údaje z jeho jednotiek výpočtovej techniky a
	ďalším znaleckým posudkom zistiť aj typ šírenia dátového signálu z internetového pripojenia
	registrovaného na obžalovaného, spôsob a rozsah jeho zabezpečenia a ustáliť okruh osôb, ktoré
	internetové pripojenie registrované na obžalovaného používali ako aj preukázať, že z jednotiek
	výpočtovej techniky obžalovaného došlo k pripojeniu na kontá poškodených v čase spáchania skutku.
	Keďže uvedené úkony neboli v prípravnom konaní realizované, odborný konzultant dospel k záveru, že
	nemožno žiadnym spôsobom identifikovať zariadenie alebo zariadenia, z ktorých mal dôjsť k spáchaniu
	skutku.


	Z vytlačeného obsahu internetovej stránky obžalovaného ( č.l. 64-74 ) vyplynulo, že obžalovaný
	prevádzkuje internetovú stránku lukasprelovsky.sk venovanú okrem iného aj hackerskej činnosti.

	Z vytlačených stránok z internetovej stránky Azet.sk predložených obžalovaným v prípravnom konaní (
	č.l. 75-78 ) obžalovaný poukazuje, že internetové meno “gispawn“ na portáli Azet.sk neexistuje, a preto
	z uvedeného dôvodu nemohlo byť ani zablokované a užívateľské meno “sonamon“ bolo na portály
	Azet.sk registrované dňa 10.08.2011 a nebolo zablokované, inak by sa zobrazilo hlásenie o
	zablokovaní užívateľského účtu.

	Vzhľadom na vyššie uvedené súd po vykonanom dokazovaní, po zhodnotení všetkých dôkazov
	získaných zákonným spôsobom, podľa svojho vnútorného presvedčenia založeného na starostlivom
	uvážení všetkých okolností prípadu, jednotlivo i v ich súhrne, nezávisle od toho, kto ich obstaral, s
	konštatovaním, že nie je možné vykonať na hlavnom pojednávaní žiadne ďalšie dôkazy, ktoré nenavrhli
	ani procesné strany, mal za preukázané, že nebolo dokázané, že skutok, pre ktorý je obžalovaný
	stíhaný, spáchal obžalovaný.

	V predmetnej veci boli dôkazmi viny obžalovaného Lukáša O. výpovede svedkov - poškodených A. M. a
	B. E. a svedkyne L. O., pričom vo výpovedi poškodeného B. E. došlo k chybe pri vyhotovení zápisnice
	o jeho výsluch, keď sa v zápisnici objavuje tak názov emailu poškodeného a@b.c <mailto:a@b.c> ako
	aj názov a@b.c <mailto:a@b.c>, avšak tak zo skutku uvedeného v obžalobe ako aj z úkonov
	vykonaných pred začatím trestného stíhania ( úradný záznam o požadovaní informácie od B. E. zo dňa
	05.06.2009, poskytnutie informácie spoločnosťou Azet.sk, a.s. o používateľovi gispawn zo dňa
	18.06.2009 ) vyplýva, že správny názov emailu poškodeného B. E. je a@b.c <mailto:a@b.c>, teda
	email registrovaný na portáli Azet.sk.

	V konaní bolo preukázané, že stíhaný skutok sa stal, a to výpoveďami oboch svedkov poškodených,
	ktorí podrobne popísali priebeh jednotlivých „útokov“ na ich emailové účty. Spáchanie stíhaného skutku
	je podložené aj úkonmi vykonanými pred začatím trestného stíhania, a to poskytnutie informácie
	spoločnosťou Azet.sk, a.s. ku kontám gispawn zo dňa 18.06.2009 a sonamon zo dňa 19.06.2009 ( bola
	preukázaná existencia uvedených emailových účtov v čase útoku ) a identifikácia IP adries
	poskytnutých spoločnosťou A. Telecom, a.s. zo dňa 19.07.2009 ( podľa zaznamenaných časových
	údajov a IP adries bolo možné rozlíšiť prihlásenie sa svedkov - poškodených a útočníka/útočníkov na
	predmetné emaily ), ktoré tvorili dostatočný podklad pre začatie trestného stíhania. Preto súd považuje
	obranu obžalovaného z prípravného konania, keď predložil vytlačené stránky portálu Azet.sk k
	užívateľským menám gispawn a sonamon ( č.l. 75-78 ) za nedostatočnú a nepreukazujúcu, že sa
	skutok nestal. Avšak podľa názoru súdu nebolo preukázané, že skutok spáchal obžalovaný.

	V prípade, ak majú slúžiť výpovede oboch poškodených podporené výpoveďou svedkyne Lenky O. a
	poskytnutými informáciami od spoločností Azet.sk, a.s. a Slovak Telecom, a.s., ako dôkazy
	preukazujúce vinu obžalovaného bez ďalších priamych a podporných dôkazov, musia spoločne tvoriť
	jasný, logický, presvedčivý, vierohodný celok, ktorý nesmie byť inými dôkazmi spochybniteľný. Podľa
	názoru súdu tieto vyššie uvedené dôkazy predmetné atribúty preukázateľne nespĺňali, keďže spáchanie
	skutku obžalovaným bolo spochybnené vyjadrením odborného konzultanta, ktorý konštatoval, že na
	základe v spise zadokumentovaných dôkazov nie je možné žiadnym spôsobom identifikovať zariadenie
	alebo zariadenia, z ktorých malo dôjsť k spáchaniu skutku v zmysle obžaloby, čím vznikla pochybnosť o
	vine obžalovaného, keďže podľa názoru súdu tak nebolo ani možné identifikovať osobu, ktorej
	zariadenie alebo zariadenia, z ktorých bol vedené útoky, patria. Súd je toho názoru, že orgány činné v
	trestnom konaní nevykonali všetky dôkazy, ktorými by náležite a bez pochybností zistili skutkový stav a
	identifikovali osobu páchateľa, najmä prostredníctvom identifikovania zariadenia, z ktorého mal byť
	skutok spáchaný a zistenia jeho užívateľa, ako aj vykonaním úkonov s cieľom potvrdiť alebo vylúčiť
	spáchanie skutku obžalovaným, a to znaleckým skúmaním techniky a typu pripojenia na internet, ktorý
	obžalovaný využíval.

	Z požiadavky náležitého zistenia skutkového stavu veci vyplýva, že orgány činné v trestnom konaní
	samy určujú mieru dokazovania, ktoré musia v konaní vykonať, aby bola táto požiadavka splnená.
	Orgány činné v trestnom konaní musia vykonať také dôkazy, ktoré zabezpečia náležité zistenie
	skutkového stavu veci bez dôvodných pochybností tak, aby bolo možné vo veci spravodlivo rozhodnúť,
	pričom musia s rovnakou starostlivosťou objasňovať okolnosti svedčiace proti obžalovanému, ako aj
	okolnosti, ktoré svedčia v jeho prospech. Ak vykonané dôkazy v konaní pred súdom nebudú stačiť na
	uznanie viny obžalovaného a ak nebude možné vykonať iné dôkazy s cieľom vyvrátiť dôvodné
	pochybnosti, je nevyhnutné, pri rešpektovaní zásady in dubio pro reo, obžalovaného spod obžaloby
	oslobodiť. Z toho vyplýva, že dôvodné pochybnosti v predmetnej trestnej veci sa vzťahujú nielen na
	otázku viny obžalovaného, ale aj na možnosť obstarania a vykonania ďalších dôkazov, ktoré by tento
	skutkový stav, resp. vykonané dokazovanie zmenili.

	Vzhľadom na všetky vyššie uvedené skutočnosti zistil súd dôvod na oslobodenie obžalovaného spod
	obžaloby, pretože nebolo dokázané, že stíhaný skutok spáchal obžalovaný.

	S predmetným trestným konaním nebolo spojené konanie o náhrade škody, tzv. adhézne konanie,
	keďže si žiadny z poškodených neuplatnil nárok na náhradu škody.

	Poučenie:


	Proti tomuto rozsudku je možné podať odvolanie do 15 (pätnástich) dní od jeho oznámenia
	prostredníctvom Okresného súdu Trenčín na Krajský súd v Trenčíne. Právo podať odvolanie
	neprináleží tomu, kto sa tohto práva už výslovne vzdal.