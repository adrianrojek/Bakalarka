
Súd:                                 Okresný súd Malacky
Spisová značka:                      3T/14/2018
Identifikačné číslo súdneho spisu:   1618010077
Dátum vydania rozhodnutia:           18. 04. 2018
Meno a priezvisko sudcu, VSÚ:        Mgr. Adriana Šimková
ECLI:                                ECLI:SK:OSMA:2018:1618010077.1


	ROZSUDOK V MENE SLOVENSKEJ REPUBLIKY

	Okresný súd Malacky, samosudkyňou Mgr. Adrianou Šimkovou, v trestnej veci obvineného Z. P.,
	narodený XX.XX.XXXX, pre zločin rozširovania detskej pornografie podľa § 369 ods. 1 Trestného zákona
	(zákon č. 300/2005 Z.z. v znení neskorších predpisov, ďalej len „Trestný zákon"), na verejnom zasadnutí
	dňa 18. apríla 2018 v Malackách, takto

	rozhodol:


	Súd podľa § 334 ods. 4 Trestného poriadku s c h v a ľ u j e dohodu o vine a treste uzavretú
	medzi prokurátorom Okresnej prokuratúry Malacky JUDr. Tomášom Oravcom a Z. P. dňa 14.02.2018
	a potvrdzuje ju v tomto znení:

	Obvinený Z. P., narodený XX.XX.XXXX v L., trvale bytom B. A.. XXX/XX, Y. pri H.

	sa uznáva z a v i n n é h o, ž e

	dňa 23.04.2017 v čase o 12.03 hodine ( UTC ) vo Y. J. H., B. A. č. XXX/XX prostredníctvom
	mobilného telefónu zn. P. P8 IMEI: XXXXXXXXXXXXXXX sa pripojil cez sieť Wifi zariadenie na internet
	prostredníctvom IP adresy „XXX.XX.XXX.XXX“, z ktorej si stiahol celkovo 7 kusov fotografií maloletých
	detí zobrazujúce ich genitálie, pohlavný a orálny styk, ktoré následne prostredníctvom sociálnej siete
	Facebook pod nickom „Z. P.“ zaslal osobe pod nickom „X. R.“.

	teda


	zadovažoval, sprístupnil a inak rozšíril detskú pornografiu,

	čím spáchal

	zločin rozširovania detskej pornografie podľa § 369 odsek 1 Trestného zákona.

	Za to sa
	odsudzuje:


	Podľa § 369 ods. 1 Trestného zákona s použitím § 36 písm. l), n) Trestného zákona a s použitím § 38
	ods. 3 Trestného zákona, na trest odňatia slobody v trvaní 16 (šestnásť) mesiacov.

	Podľa § 51 ods. 2 Trestného zákona sa obvinenému stanovuje skúšobná doba v trvaní 30
	(tridsať) mesiacov.

	odôvodnenie:


	Prokurátor Okresnej prokuratúry Malacky podal dňa 15.02.2018 na tunajší súd návrh na schválenie
	dohody o vine a treste uzavretú s obvineným dňa 14.02.2018.

	V konaní o dohode o vine a treste na Okresnej prokuratúre Malacky obvinený uznal vinu zo spáchania
	zločinu rozširovania detskej pornografie podľa § 369 ods. 1 Trestného zákona, na skutkovom základe
	uvedenom vo výroku tohto rozsudku. Obvinený súčasne súhlasil s navrhnutým trestom tak, ako je
	uvedené vo výrokovej časti tohto rozsudku.

	Samosudkyňa po preskúmaní obsahu dohody o vine a treste, ako i obsahu spisovej dokumentácie,
	nezistila porušenie procesných predpisov a dospela k záveru, že dohoda o vine a treste nie je
	zrejme neprimeraná, preto určila termín verejného zasadnutia na rozhodnutie o návrhu prokurátora na
	schválenie uvedenej dohody.

	Samosudkyňa na verejnom zasadnutí po poučení obvineného o jeho právach a povinnostiach formou
	otázok podľa § 333 ods. 3 Trestného poriadku zistila, či obvinený
	a) rozumie podanému návrhu na dohodu o vine a treste, na čo obvinený odpovedal:
	Áno.

	b) súhlasí, aby sa jeho trestná vec prejednala touto skrátenou formou, čím sa vzdáva práva na verejný
	súdny proces, na čo obvinený odpovedal:
	Áno.

	c) rozumie, čo tvorí podstatu skutku, ktorý sa mu kladie za vinu, na čo obvinený odpovedal:
	Áno.

	d) bol ako obvinený poučený o svojich právach, najmä o práve na obhajobu, či mu bola daná
	možnosť na slobodnú voľbu obhajcu a či sa s obhajcom mohol radiť o spôsobe obhajoby, na čo obvinený
	odpovedal:

	Áno.

	e) rozumie podstate konania o návrhu na dohodu o vine a treste, na čo obvinený odpovedal :
	Áno.


	f) rozumie právnej kvalifikácii skutku, ako trestného činu, na čo obvinený odpovedal:
	Áno.

	g) bol oboznámený s trestnými sadzbami, ktoré zákon ustanovuje za trestné činy jemu kladené za vinu,
	na čo obvinený odpovedal :
	Áno.

	h) sa dobrovoľne priznal a uznal vinu za spáchaný skutok, ktorý sa k návrhu dohody o vine a treste
	kvalifikuje ako určitý trestný čin, na čo obvinený odpovedal:
	Áno.

	i) súhlasí s navrhovaným trestom, či trest prijíma a či v stanovených lehotách sa podriadi jeho výkonu,
	na čo obvinený odpovedal :
	Áno.

	j) si uvedomuje, že ak súd príjme návrh na dohodu o vine a treste a vynesie rozsudok, ktorý nadobudne
	právoplatnosť vyhlásením, nebude možné proti tomuto rozsudku podať odvolanie, na čo obvinený
	odpovedal :
	Áno.


	Obvinený všetkým uvedeným otázkam porozumel a odpovedal na ne pozitívne.

	Súd vychádzajúc z kladných odpovedí obvineného na otázky uvedené v § 333 ods. 3 písm. a) - j)
	Trestného poriadku a zo zákonnosti postupu policajta i prokurátora v štádiu pred podaním návrhu tejto
	dohody, rozhodol o skutku, jeho právnej kvalifikácii a primeranosti trestu, pričom prokurátorom navrhnutú
	dohodu o vine a treste vyhodnotil vo vzťahu k obvinenému ako primeranú a spravodlivú, preto ju schválil
	tak, ako je uvedené vo výrokovej časti tohto rozsudku.

	Poučenie:


	Proti tomuto rozsudku nie je prípustné odvolanie ani dovolanie, okrem dovolania podľa
	§ 371 ods. 1 písm. c) a ods. 2 Trestného poriadku (§ 334 ods. 4 Trestného poriadku).